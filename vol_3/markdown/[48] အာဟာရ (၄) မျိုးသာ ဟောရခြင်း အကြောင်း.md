### အာဟာရ (၄) မျိုးသာ ဟောရခြင်း အကြောင်း

တစ်ဖန် --- **ပစ္စယဋ္ဌော အာဟာရဋ္ဌော**။ (သံ၊ဋ္ဌ၊၂၊၂၄။) ဟူသော အဋ္ဌကထာနှင့် အညီ ဤ၌ အာဟာရ သဒ္ဒါသည် ပစ္စယဋ္ဌ = အကြောင်းဟူသော အနက်ကို ဟော၏။ 
သတ္တဝါတို့၏ ရုပ်နာမ် သန္တာန်အစဉ်အား ကျေးဇူးပြုပေးတတ်သော အကြောင်းတရားများစွာ ရှိပါလျက် ဤ (၄)ပါးကိုသာ ဟောတော်မူခြင်းမှာ ---

**အဇ္ဈတ္တိက သန္တတိယာ ဝိသေသပစ္စယတ္တာ** --- (သံ၊ဋ္ဌ၊၂၊၂၄။) ဟူသော အဋ္ဌကထာနှင့် အညီ အဇ္ဈတ္တိက ဖြစ်သော ရုပ်-နာမ်-ကြောင်း-ကျိုး = သန္တာန်အစဉ်အား ထူးထူးကဲကဲ ကျေးဇူးပြုတတ်သောကြောင့် ဖြစ်ပေသည်။

- ၁။ ကဗဠီကာရာဟာရ = အလုတ်အလွေးပြု၍ စားမျိုအပ်သော အာဟာရသည် ကဗဠီကာရအာဟာရကို စားသုံးကြကုန်သော သတ္တဝါတို့၏ ရူပကာယ၏ ထူးကဲသော အကြောင်းတရား ဖြစ်၏။
- ၂။ နာမကာယ = နာမ်တရားအပေါင်း၌ ဖဿာဟာရသည် ဝေဒနာ၏ ထူးကဲသော အကြောင်းတရား ဖြစ်၏။
- ၃။ မနောသဉ္စေတနာဟာရသည် ဝိညာဏ်၏ ထူးကဲသော အကြောင်းတရား ဖြစ်၏။
- ၄။ ဝိညာဏာဟာရသည် နာမ်ရုပ်၏ ထူးကဲသော အကြောင်းတရား ဖြစ်၏။ (သံ၊ဋ္ဌ၊၂၊၂၄။ သံ၊၁၊၂၄၃။ အဘိ၊၂၊၁၄၂။)

- ၁။ ကဗဠီကာရာဟာရသည် ဩဇာလျှင် (၈)ခုမြောက်ရှိသော ဩဇဋ္ဌမကရုပ်တို့ကို ဆောင်ထားနိုင်၏။
- ၂။ ဖဿာဟာရသည် ဝေဒနာသုံးပါးတို့ကို，
- ၃။ မနောသဉ္စေတနာဟာရသည် ဘုံသုံးပါးတို့ကို，
- ၄။ ဝိညာဏာဟာရသည် ပဋိသန္ဓေနာမ်ရုပ်ကို ဆောင်ထားနိုင်၏၊ ဖြစ်ပေါ်လာအောင် ကျေးဇူးပြုပေးနိုင်၏။