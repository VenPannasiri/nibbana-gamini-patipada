### အဘိညာဏ်စေတနာနှင့် ဥဒ္ဓစ္စစေတနာ

ဤကာယသင်္ခါရ ဝစီသင်္ခါရ (= ကာယသဉ္စေတနာ ဝစီသဉ္စေတနာ) အရာ၌ အဘိညာဏ်စေတနာကို မကောက်ယူပါနှင့်။ 
ယင်းအဘိညာဏ်စေတနာသည် နောက်၌ဖော်ပြမည့် သင်္ခါရပစ္စယာ ဝိညာဏံ --- အရ ဝိပါက်ဝိညာဏ်အား ဖြစ်ပေါ်လာအောင် ကျေးဇူးပြုပေးတတ်သော သင်္ခါရစေတနာမျိုးကား မဟုတ်ပေ။ 
ထိုကြောင့် သင်္ခါရအရတွင် အဘိညာဏ်စေတနာကို မကောက်ယူပါနှင့်။ (အဘိ၊ဋ္ဌ၊၂၊၁၃၇။)

အဘယ်ကြောင့် ထိုအဘိညာဏ်စေတနာသည် ဝိပါက်ဝိညာဏ်အား (ပဋိသန္ဓေဝိညာဏ်စသည်အား) ဖြစ်ပေါ်လာအောင် ကျေးဇူးမပြုနိုင်ပါသနည်း။ 
ထိုအဘိညာဏ်စေတနာသည်လည်း အပြစ်မရှိခြင်း ကောင်းသောအကျိုးကို ပေးခြင်း သဘောလက္ခဏာရှိသော ကုသိုလ်စေတနာသည်လည်းကောင်း， အကျိုးကိုဖြစ်စေခြင်း သဘောရှိသော ဝိပါကဓမ္မသည်လည်းကောင်း ဖြစ်သည်မဟုတ်လောဟု မေးရန် ရှိ၏။

ထိုအဘိညာဏ်စေတနာသည် ကုသိုလ်တရားလည်း မှန်၏၊ အကျိုးကိုဖြစ်စေခြင်း သဘောရှိသော ဝိပါကဓမ္မလည်း မှန်၏။ 
ထိုသို့ပင် မှန်ပါသော်လည်း မပြတ်စဲသော တဏှာ， အဝိဇ္ဇာ， မာနရှိသော ပုထုဇန်နှင့် သောတာပန် သကဒါဂါမ် အနာဂါမ်ဟူသော သေက္ခအရိယာသူတော်ကောင်းတို့၏ သန္တာန်၌ ဗျာပါရနှင့်တကွဖြစ်ခြင်းကြောင့် ထိုအဘိညာဏ်စေတနာ၏ ကုသိုလ်၏ အဖြစ်ကိုလည်းကောင်း， အကျိုးကို ဖြစ်စေခြင်းသဘောရှိသော ဝိပါကဓမ္မ၏ အဖြစ်ကိုလည်းကောင်း ဟောတော်မူအပ်ပြီ။ 
ပဋိသန္ဓေဝိညာဏ်စသော အကျိုးဝိပါက်ကိုဖြစ်စေနိုင်ခြင်းကြောင့် ထိုအဘိညာဏ်စေတနာ၏ ကုသိုလ်၏ အဖြစ်ကိုလည်းကောင်း， အကျိုးကို ဖြစ်စေခြင်းသဘောရှိသော ဝိပါကဓမ္မ၏ အဖြစ်ကိုလည်းကောင်း ဟောတော်မူအပ်သည်ကား မဟုတ်ပေ။

ထိုအဘိညာဏ်စေတနာသည် ပဋိသန္ဓေဝိညာဏ်စသော အကျိုးဝိပါက်ကို အကယ်၍ ဖြစ်စေလတ်သော် ရူပါဝစရ အကျိုးဝိပါက်ကိုသာလျှင် ဖြစ်စေရာ၏။ 
အဘယ်ကြောင့်နည်း？ --- အခြားသော ဘုံ၌ ဖြစ်သော ကံသည် အခြားသော ဘုံ၌ ဖြစ်သော အကျိုးဝိပါက်ကို မဖြစ်စေနိုင်သောကြောင့်တည်း။ 
(ကာမာဝစရကံက ရူပဘုံ၌，ရူပါဝစရကံက ကာမဘုံ၌ ပဋိသန္ဓေဝိညာဏ်စသော အကျိုးကို မဖြစ်စေနိုင်မှုမျိုးတည်း။)

သည်မျှသာမကသေး --- ထိုအဘိညာဏ်စေတနာသည် အကျိုးဝိပါက်ဝိညာဏ်ကို ဖြစ်စေလတ်သော် မိမိနှင့် တူသောအာရုံရှိသော ပဋိသန္ဓေ-ဘဝင်-စုတိအားဖြင့် သုံးဌာန၌ဖြစ်သော ထိုဝိပါက်ဝိညာဏ်ကို ဖြစ်စေရာ၏၊ အဘယ်ကြောင့် သိနိုင်သနည်း？ ဓမ္မသင်္ဂဏီ စိတ္တုပ္ပါဒကဏ္ဍပါဠိတော်၌ ရူပါဝစရဝိပါက်၏ ကံနှင့်တူသော အာရုံရှိသည်သာလျှင် ဖြစ်သော ဝိပါက်ကို ဟောကြားထားတော်မူအပ်သည်၏ အဖြစ်ကြောင့် သိနိုင်ပါ၏ ဟူလို။

သည်မျှသာမကသေး ----- ပရိတ္တအမည်ရသော ကာမရုပ်နာမ်စသော အာရုံရှိသော ရူပါဝစရဝိပါက်ဟူသည် မရှိစကောင်းပေ။ (= ကာမရုပ်နာမ်စသည်ကို အာရုံပြုသော ရူပါဝစရဝိပါက်မျိုးကား မရှိ။) 
အဘိညာဏ် စေတနာသည်ကား ကာမရုပ်နာမ်စသော အာရုံရှိသည်သာလျှင် ဖြစ်၏ = ကာမရုပ်နာမ်စသည်ကို အာရုံပြုနိုင်၏။ 
ထိုကြောင့် ရူပါဝစရ ဝိပါက်ဝိညာဏ်ကို မဖြစ်စေနိုင်ဟု သိနိုင်၏။

တစ်ဖန် --- အဘိညာဏ်ဟူသည် ကသိုဏ်းအာရုံတို့၌ ဖြစ်စေအပ်သော စတုတ္ထဈာန်သမာဓိ၏ အကျိုးအာနိသင် ဖြစ်၏။ 
သော ဧဝံ သမာဟိတေ စိတ္တေ --- (ဒီ၊၁၊၇၆-၇၇။ မ၊၁၊၃၁၄-၃၁၅) စသည်ဖြင့် ဘုရားရှင် ဟောကြားထားတော်မူ၏။ 
ထိုကြောင့် စတုတ္ထဈာန်သမာဓိ၏ အကျိုးနှင့်တူသော ထိုအဘိညာဏ်စေတနာသည် အကျိုးကို မပေးနိုင်သည်သာတည်း။ 
ထိုကြောင့် ထိုဘဝ၌ ပစ္စည်းဥစ္စာကို ရရှိခြင်းသည် ဒါန၏ အကျိုးအာနိသင်，သီလ၏ အကျိုးအာနိသင်ဖြစ်သကဲ့သို့ ထို့အတူ ထိုအဘိညာဏ်စေတနာသည်လည်း ဝိပါက်ဝိညာဏ်အကျိုးကို မဖြစ်စေနိုင်။ (မူလဋီ၊၂၊၉၅။)

အဘိညာဏ်စေတနာသည် ပဋိသန္ဓေဝိညာဏ်စသော ဝိပါက်ဝိညာဏ်အား ဖြစ်ပေါ်လာအောင် ကျေးဇူးပြုမပေးသကဲ့သို့ အလားတူပင် ဥဒ္ဓစ္စစေတနာသည်လည်း ပဋိသန္ဓေဝိညာဏ်စသော ဝိပါက်ဝိညာဏ်အား ဖြစ်ပေါ်လာအောင် ကျေးဇူးမပြုနိုင်။ 
ထိုကြောင့် ထိုဥဒ္ဓစ္စစေတနာကိုလည်း ပဋိသန္ဓေဝိညာဏ်စသော ဝိပါက်ဝိညာဏ်၏ အကြောင်းတရားဖြစ်မှု၌ ပယ်ရှားထိုက်ကုန်၏။ 
အဝိဇ္ဇာကြောင့် သင်္ခါရတို့ဖြစ်ကုန်၏ -- ဟု ဟောတော်မူရာ၌ အဝိဇ္ဇာကြောင့်ဖြစ်သော သင်္ခါရတို့တွင် အဘိညာဏ်စေတနာ ဥဒ္ဓစ္စစေတနာလည်းပါဝင်သော အလုံးစုံလည်းဖြစ်ကုန်သော (၂၀)သော စေတနာတို့သည် ဖြစ်ကုန်၏။ (အဘိ၊ဋ္ဌ၊၂၊၁၃၇။)

[**မှတ်ချက်** ---- တေသံ ဝိပါကေ ဉာဏံ အတ္ထပဋိသမ္ဘိဒါ - (အဘိ၊၂၊၃၀၉။) စသော ပါဠိတော်များကို ကိုးကား၍ ဥဒ္ဓစ္စသဟဂုတ်စေတနာက ပဋိသန္ဓေဝိညာဏ်စသော အကျိုးဝိပါက်ကို မဖြစ်စေမှု၌ စိစစ်ထိုက်ကြောင်းကို စောဒနာ သောဓနာ များစွာဖြင့် မူလဋီကာဆရာတော်က ဖွင့်ဆိုထားတော်မူသည်။ --- (မူလဋီ၊၂၊၉၅-၉၇။ ကြည့်။)]

### စိတ္တသင်္ခါရ = မနောသဉ္စေတနာ

**မနောသဉ္စေတနာ** --- ဟူသည် ကာယဝိညတ် ဝစီဝိညတ်နှစ်မျိုးလုံးကို မဖြစ်စေမူ၍ မနောဒွါရ၌ ဖြစ်ကုန်သော အလုံးစုံလည်း ဖြစ်ကုန်သော (၂၉)မျိုးသော စေတနာတို့တည်း။ 
ယင်းမနောသဉ္စေတနာကား စိတ္တသင်္ခါရတရားတည်း။ 
ဤသို့လျှင် မြတ်စွာဘုရားသည် အတိုင်းအတာ ပမာဏ မရှိကုန်သော စကြဝဠာတို့၌ အတိုင်းအတာပမာဏ မရှိကုန်သော သတ္တဝါတို့သည် ကုသိုလ်ကံ အကုသိုလ်ကံကို အားထုတ်ကုန်လတ်သော် သုံးပါးကုန်သော ဤဒွါရတို့ဖြင့် အားထုတ်ကြကုန်၏၊ ဤသို့အားထုတ်ကြောင်း ကမ္မဒွါရကို ဘုရားရှင်သည် ညွှန်ကြားပြသတော်မူပြီ။
(အဘိ၊ဋ္ဌ၊၂၊၁၃၇။)