## ဝေဒနာပစ္စယာ တဏှာ

**ဝေဒနာဖြစ်ခြင်းကြောင့် တဏှာဖြစ်၏။**

ဤဝေဒနာကြောင့် တဏှာဖြစ်ပုံ အကျယ်ကို ညွှန်ပြရာ၌ --- သေဋ္ဌိပုတ္တ = သူဌေးသား， ဗြာဟ္မဏပုတ္တ =
ပုဏ္ဏား၏ သား --- ဤသို့လျှင် အဖဘက်မှ ဆင်းသက်လာသော နာမည်၏ အစွမ်းဖြင့် သားကို ထင်ရှားအောင်
ပြသကဲ့သို့ အလားတူပင် ---

၁။ ရူပတဏှာ = ရူပါရုံ၌ တပ်မက်တတ်သော တဏှာ，

၂။ သဒ္ဒတဏှာ = သဒ္ဒါရုံ၌ တပ်မက်တတ်သော တဏှာ，

၃။ ဂန္ဓတဏှာ = ဂန္ဓာရုံ၌ တပ်မက်တတ်သော တဏှာ，

၄။ ရသတဏှာ = ရသာရုံ၌ တပ်မက်တတ်သော တဏှာ，

၅။ ဖောဋ္ဌဗ္ဗတဏှာ = ဖောဋ္ဌဗ္ဗာရုံ၌ တပ်မက်တတ်သော တဏှာ，

၆။ ဓမ္မတဏှာ = ဓမ္မာရုံ၌ တပ်မက်တတ်သော တဏှာ --- ဟု

အာရုံမှ ဆင်းသက်လာသော နာမည်၏ အစွမ်းဖြင့် ဝိဘင်းပါဠိတော်၌ တဏှာ (၆)ပါးတို့ကို ဘုရားရှင်သည်
ထင်ရှားပြသ ဟောကြားတော်မူအပ်ကုန်ပြီ။

ထိုတဏှာတို့တွင် တစ်မျိုး တစ်မျိုးသော တဏှာသည် ဖြစ်ပုံအခြင်းအရာအားဖြင့် ကာမတဏှာ ဘ၀တဏှာ
ဝိဘ၀တဏှာဟူ၍ သုံးမျိုးစီ ပြား၏။

၁။ **ကာမတဏှာ** --- စက္ခုပသာဒဝယ် ရူပါရုံ ထင်လာသောအခါ ထိုရူပါရုံတည်းဟူသော လိုချင်စရာ ဝတ္ထု-
ကာမကို လွန်စွာသာယာခြင်း၏ အစွမ်းဖြင့် လွန်စွာသာယာလျက် ဖြစ်ပေါ်လာသော ရူပတဏှာသည်ပင် ကာမ-
တဏှာ မည်၏။

၂။ **ဘ၀တဏှာ** --- ထိုရူပါရုံကိုပင် “မြဲ၏၊ အခါခပ်သိမ်း ထင်ရှား တည်ရှိ၏” --- ဟု ဖြစ်ပေါ်လာသော
သဿတဒိဋ္ဌိနှင့် အတူတကွဖြစ်သော ရူပတဏှာသည် ဘ၀တဏှာမည်၏။ မှန်ပေသည် --- သဿတဒိဋ္ဌိနှင့်
အတူတကွဖြစ်သော ရာဂကို ဘ၀တဏှာဟူ၍ ခေါ်ဆိုအပ်ပေသည်။

၃။ **ဝိဘ၀တဏှာ** --- ထိုရူပါရုံကိုပင် “ပြတ်၏ = သေလျှင် ပြတ်၏၊ ပျက်စီး၏” --- ဟု ဖြစ်ပေါ်လာသော
ဥစ္ဆေဒဒိဋ္ဌိနှင့် အတူတကွဖြစ်သော ရူပတဏှာသည်ပင် ဝိဘ၀တဏှာ မည်၏။ မှန်ပေသည် --- ဥစ္ဆေဒဒိဋ္ဌိနှင့်
အတူတကွဖြစ်သော ရာဂကို ဝိဘ၀တဏှာဟူ၍ ခေါ်ဆိုအပ်ပေသည်။ သဒ္ဒတဏှာ စသည်တို့၌လည်း နည်းတူ
ပင်တည်း။ ဤသို့လျှင် တဏှာသည် (၃_၆ = ၁၈)မျိုး ဖြစ်၏။

အဇ္ဈတ္တအာရုံ (၆)ပါး၌ (၁၈)မျိုး， ဗဟိဒ္ဓအာရုံ (၆)ပါး၌ (၁၈)မျိုး ဖြစ်ရကား တဏှာ (၃၆)မျိုးတည်း။
အတိတ်၌လည်း တဏှာ (၃၆)မျိုး， အနာဂတ်၌လည်း တဏှာ (၃၆)မျိုး， ပစ္စုပ္ပန်၌လည်း တဏှာ (၃၆)မျိုး ပြားသဖြင့်
ကာလသုံးပါးလုံး၌ ပေါင်းလိုက်သော် တဏှာ (၁၀၈)မျိုးတည်း။ ယင်းတို့ကို အကျဉ်းချုံးလိုက်သော် ရူပတဏှာ
စသည်ဖြင့် (၆)မျိုး， ကာမတဏှာ ဘ၀တဏှာ ဝိဘ၀တဏှာဟု (၃)မျိုး ဖြစ်သည်။
<r>(အဘိ၊ဋ္ဌ၊၂၊၁၇၀-၁၇၁။ ဝိသုဒ္ဓိ၊၂၊၂၀၂။)</r>

ရူပါရုံကို ဖြစ်စေ၊ သဒ္ဒစသော အာရုံတစ်ပါးပါးကို ဖြစ်စေ အတ္တဟု စွဲယူ၍ ထိုအတ္တသည် “မြဲ၏”ဟု
စွဲယူတတ်သော သဿတဒိဋ္ဌိကို “ဘ၀”ဟု ခေါ်၏။ ထိုဘ၀အမည်ရသော သဿတဒိဋ္ဌိနှင့် အတူတကွဖြစ်သော
တဏှာသည် ဘ၀တဏှာ မည်၏။ အာရုံ (၆)ပါး တစ်ပါးပါးကိုပင် အတ္တဟု စွဲယူ၍ “အတ္တသည် အမြဲ မဖြစ်
သေလျှင် ပြတ်၏” ---- ဟု စွဲယူတတ်သော ဥစ္ဆေဒဒိဋ္ဌိကို “ဝိဘ၀”ဟု ခေါ်၏။ ထိုဝိဘ၀အမည်ရသော
ဥစ္ဆေဒဒိဋ္ဌိနှင့် အတူတကွဖြစ်သော တဏှာသည် ဝိဘ၀တဏှာ မည်၏။
