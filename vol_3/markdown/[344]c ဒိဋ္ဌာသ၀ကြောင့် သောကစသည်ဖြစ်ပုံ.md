### ဒိဋ္ဌာသ၀ကြောင့် သောကစသည်ဖြစ်ပုံ

တဿ အဟံ ရူပံ မမ ရူပန္တိ ပရိယုဋ္ဌဋ္ဌာယိနော ရူပဝိပရိဏာမညထာဘာဝါ ဥပ္ပဇ္ဇန္တိ သောကပရိဒေ၀-
ဒုက္ခဒေါမနဿုပါယာသာ။ (သံ၊၂၊၃။)

“ရုပ်ဟူသည် ငါတည်း၊ ငါ၏ ရုပ်တရားတည်း”ဟု ဒိဋ္ဌာသ၀ဖြင့် လုလုယက်ယက် စွဲလမ်းလျက် တည်နေသူမှာ
ရုပ်တရား၏ ဖောက်ပြန်မှု တစ်မျိုးတစ်မည် ပြောင်းလဲမှုကြောင့် သောက ပရိဒေ၀ ဒုက္ခ ဒေါမနဿ ဥပါယာသ
တို့သည် ဖြစ်ပေါ်လာကြရလေသည်။ ဤ၌ ရုပ်တရားကိုပင် “အတ္တဟုလည်းကောင်း， အတ္တ၏ ရုပ်တရားဟု
လည်းကောင်း” စွဲလမ်း ယုံကြည်နေ၏။ ထိုသို့ စွဲလမ်းယုံကြည်နေသူ၏ သန္တာန်၌ ခံယူချက်မှားမှု ဒိဋ္ဌာသ၀သည်
တည်ရှိနေ၏။ ရုပ်တရားကို “အတ္တဟု， အတ္တ၏ ရုပ်တရားဟု” --- ခံယူချက်မှားမှု သဘောကား ဒိဋ္ဌိတည်း
ဒိဋ္ဌာသ၀တည်း။ ရုပ်တရားကို “အတ္တဟု， အတ္တ၏ရုပ်တရားဟု” --- အသိမှားမှု သဘောကား အဝိဇ္ဇာတည်း
အဝိဇ္ဇာသ၀တည်း။ ထိုကြောင့် ရုပ်တရားအပေါ်၌ ဒိဋ္ဌာသ၀ဖြင့် လုလုယက်ယက် စွဲလမ်းလျက် တည်နေသူမှာ
ရုပ်တရား၏ ဖောက်ပြန်ပျက်စီးမှု တစ်မျိုးတစ်မည် ပြောင်းလဲမှုကြောင့် သောကစသည်တို့ ဖြစ်ရာ၌လည်းကောင်း，
ဒိဋ္ဌာသ၀ဖြစ်ရာ၌လည်းကောင်း “ငါ， ငါ၏ရုပ်”ဟု အသိမှားမှု အဝိဇ္ဇာလည်း ကပ်လျက်ပင် ပါဝင်နေသည်ကို
သိရှိပါလေ။
