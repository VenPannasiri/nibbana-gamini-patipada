### ဘာ၀နာမယ ကုသိုလ်စေတနာ (ပုညာဘိသင်္ခါရ)

ပဋိသမ္ဘိဒါမဂ်ပါဠိတော် (ခု၊၉၊၄၇။)၌ ဟောကြားထားတော်မူအပ်သော ဝိပဿနာအစဉ်ဖြင့် ခန္ဓာ (၅)ပါး，
အာယတန (၁၂)ပါး， ဓာတ် (၁၈)ပါး， ပဋိစ္စသမုပ္ပါဒ်အင်္ဂါရပ်တို့ကို အနိစ္စ ဒုက္ခ အနတ္တ လက္ခဏာရေးသုံးတန်
တင်ကာ ရှုပွားသုံးသပ်တတ်သော ဝိပဿနာဘာ၀နာကို ပွားများနေသော ယောဂါ၀စရပုဂ္ဂိုလ်၏ သန္တာန်၌
ဖြစ်ပေါ်လာသော ကုသိုလ်စေတနာသည် ဘာ၀နာမယ ကုသိုလ်စေတနာ မည်၏။ တစ်နည်းဆိုသော် --- ဒွါရ
(၆)ပါး， အာရုံ (၆)ပါး， ဝိညာဏ် (၆)ပါး， ဖဿ (၆)ပါး， ဝေဒနာ (၆)ပါး， သညာ (၆)ပါး， ပဋိစ္စသမုပ္ပါဒ်အင်္ဂါရပ်
(၁၂)တန်တို့ကို အနိစ္စ ဒုက္ခ အနတ္တ လက္ခဏာရေးသုံးတန်တင်ကာ ရှုပွားသုံးသပ်တတ်သော ဝိပဿနာဘာ၀နာကို
ပွားများ အားထုတ်နေသော ယောဂါ၀စရပုဂ္ဂိုလ်၏ သန္တာန်၌ ဖြစ်ပေါ်လာသော ဝိပဿနာ ကုသိုလ်စေတနာသည်
ဘာ၀နာမယ ကုသိုလ်စေတနာ မည်၏။ (အဘိ၊ဋ္ဌ၊၂၊၁၃၅-၁၃၆။) [မဟာကုသိုလ်စေတနာ (၈)မျိုးပင်တည်း။]

ဘာ၀နာမယ ကုသိုလ်စေတနာတို့ကား --- မဟာကုသိုလ်စေတနာ (၈)မျိုး， ရူပါ၀စရ ကုသိုလ်စေတနာ
(၅)မျိုး， ပေါင်း (၁၃)မျိုးတည်း။ ဤ၌ ဉာဏဝိပ္ပယုတ်ဖြစ်သည့် ဉာဏ်မယှဉ်သည့် မဟာကုသိုလ်စေတနာတို့သည်
လည်း ဘာ၀နာမယကုသိုလ်တွင် ပါဝင်လျက် ရှိကြ၏။

အဝါး၀စွာ လေ့လာအပ်ပြီးသော ဓမ္မစကြာ အနတ္တလက္ခဏသုတ္တန်စသော ပါဠိတော်ကဲ့သို့သော ပါဠိတော်
ဓမ္မကို ရွတ်ဖတ်သရဇ္ဈာယ်သော ပုဂ္ဂိုလ်သည် အနုသန္ဓေ တစ်ခု နှစ်ခုစသည် လွန်သွားသော်လည်း ရံခါ
မသိလိုက်သည်လည်း ရှိ၏၊ နောက်မှ တစ်ဖန်ပြန်၍ ဆင်ခြင်လတ်သော် သိသကဲ့သို့ ဤအတူပင်လျှင် ကသိုဏ်း
ပရိကံကို ပြုသော ပုဂ္ဂိုလ်၏ သန္တာန်၌လည်းကောင်း， အဝါး၀စွာ လေ့လာအပ်ပြီးသော ဈာန်ကို ဆင်ခြင်သော
ပုဂ္ဂိုလ်၏ သန္တာန်၌လည်းကောင်း， အဝါး၀စွာ လေ့လာအပ်ပြီးသော ကမ္မဋ္ဌာန်းကို နှလုံးသွင်းသော ပုဂ္ဂိုလ်၏
သန္တာန်၌လည်းကောင်း ဉာဏသမ္ပယုတ် မဟာကုသိုလ်သာမက ဉာဏဝိပ္ပယုတ် မဟာကုသိုလ်လည်း ဖြစ်နိုင်၏။
ဝိပဿနာပိုင်းတွင်လည်း နည်းတူပင်တည်း။ ထိုကြောင့် ဘာ၀နာမယ ကုသိုလ်စေတနာ (၁၃)မျိုးဟု ဖွင့်ဆိုခြင်း
ဖြစ်သည်။ (အဘိ၊ဋ္ဌ၊၂၊၁၃၅။)

ဈာန်မဆိုက်မီ သမထဘာ၀နာကုသိုလ်နှင့် အရိယမဂ်သို့ မဆိုက်မီ ဝိပဿနာ ဘာ၀နာကုသိုလ် မှန်သမျှ
သည်ကား မဟာကုသိုလ်ချည်းပင်တည်း။ ယင်းမဟာကုသိုလ်စေတနာတို့သည် ဘာ၀နာမယကုသိုလ်တို့တည်း။
ဒါနမယ， သီလမယ， ဘာ၀နာမယဖြစ်သော မဟာကုသိုလ်စေတနာတို့သည်ကား ပုညာဘိသင်္ခါရမည်ကြ၏။
ဘာ၀နာမယဖြစ်သော ရူပါ၀စရဈာန် ကုသိုလ်စေတနာသည်လည်း ပုညာဘိသင်္ခါရပင်မည်၏။

**အပုညာဘိသင်္ခါရ** --- (၁၂)မျိုးသော အကုသိုလ်စိတ်နှင့်ယှဉ်သော အကုသိုလ်စေတနာသည် အပုညာဘိ-
သင်္ခါရမည်၏။ ထို(၁၂)မျိုးသော အကုသိုလ်စေတနာတို့တွင် ဒေါသမူဒွေ၌ ယှဉ်သော ဒေါမနဿသဟဂုတ်
စေတနာ (၂)မျိုးတို့ကို ထား၍ ဒေါမနဿသဟဂုတ် စေတနာ (၂)မျိုးမှ ကြွင်းကျန်ကုန်သော (၁၀)မျိုးကုန်သော
အကုသိုလ်စေတနာတို့သည် ရူပဘ၀ အရူပဘ၀၌လည်း အကယ်၍ကား ဖြစ်နိုင်ပါပေကုန်၏၊ ထိုသို့ပင် ဖြစ်နိုင်
ပါကုန်သော်လည်း ထိုရူပဘ၀ အရူပဘ၀၌ ပဋိသန္ဓေကို မငင်နိုင်ကုန်။ ယင်းအကုသိုလ်စေတနာတို့က ရူပဘ၀
အရူပဘ၀၌ ပဋိသန္ဓေအကျိုးကို မပေးနိုင်ကုန်။ ကာမာ၀စရဘုံ၌သာလျှင် ပဋိသန္ဓေ၏ အစွမ်းဖြင့် အကျိုး
ဝိပါက်ကို ဖြစ်စေနိုင်ကုန်၏။ ထိုကြောင့် ယင်းအကုသိုလ်စေတနာတရားတို့ကို ကာမာ၀စရတရားတို့ဟူ၍
သာလျှင် ဘုရားရှင်သည် ဟောကြားတော်မူအပ်ကုန်ပြီ။ (အဘိ၊ဋ္ဌ၊၂၊၁၃၆။)

**အာနေဉ္ဇာဘိသင်္ခါရ** --- အရူပါ၀စရ ကုသိုလ်စေတနာ (၄)မျိုးတို့သည် အာနေဉ္ဇာဘိသင်္ခါရ မည်၏။
မှန်ပေသည် --- ဤအရူပါ၀စရ ကုသိုလ်စေတနာ (၄)မျိုးတို့ကို မတုန်လှုပ်တတ်ကုန်သည်၏ အဖြစ်ကြောင့်
လည်းကောင်း， မတုန်လှုပ်သော အကျိုးဝိပါက်ကို ပြုစီမံတတ်ကုန်သည်၏ အဖြစ်ကြောင့်လည်းကောင်း
အာနေဉ္ဇာဘိသင်္ခါရဟူ၍ ဆိုအပ်ကုန်၏။

ချဲ့၍ဆိုဦးအံ့ --- ရူပါ၀စရစတုတ္ထဈာန်မှ ကုသိုလ်စေတနာ， ဝိပါက်စေတနာ， ကြိယာစေတနာသုံးမျိုး，
အရူပါ၀စရကုသိုလ်စေတနာ (၄)မျိုး， ဝိပါက်စေတနာ (၄)မျိုး， ကြိယာစေတနာ (၄)မျိုး， --- ဤ (၁၅)မျိုးကုန်သော
တရားတို့သည် မလှုပ်ရှားတတ်ကုန်သည်၏ အဖြစ်ကြောင့် မတုန်လှုပ်တတ်ကုန်သည်၏ အဖြစ်ကြောင့်
အာနေဉ္ဇတို့ မည်၏။ ထိုစေတနာတို့တွင် ရူပါ၀စရ ကုသိုလ်စေတနာသည် မတုန်လှုပ်သည် ဖြစ်ပါသော်လည်း
မိမိနှင့် တူသည်လည်း ဖြစ်သော မတူသည်လည်း ဖြစ်သော တုန်လှုပ်ခြင်းနှင့်တကွလည်း ဖြစ်သော， တုန်လှုပ်ခြင်း
မရှိသည်လည်း ဖြစ်သော ရုပ်ဝိပါက် နာမ်ဝိပါက်ကို ဖြစ်စေတတ်၏၊ ထိုကြောင့် အာနေဉ္ဇာဘိသင်္ခါရ --- မည်သည်
မဖြစ်နိုင်ပေ။ (ရုပ်ဝိပါက် = အကျိုးဖြစ်သော ကမ္မဇရုပ်ကို အသရိက္ခက = မိမိကုသိုလ်စေတနာနှင့် မတူသော，
သဣဉ္ဇန = တုန်လှုပ်ခြင်းရှိသော အကျိုးဟု ဆိုသည်။)

တစ်ဖန် ရူပါ၀စရ ဝိပါက်စေတနာ， ရူပါ၀စရ ကြိယာစေတနာတို့သည် အကျိုးမပေးတတ်ကုန်သည်၏
အဖြစ်ကြောင့် အကျိုးဝိပါက်ကို မပြုစီမံနိုင်ကုန်။ ထို့အတူ အရူပါ၀စရ ဝိပါက်စေတနာ အရူပါ၀စရ ကြိယာ
စေတနာတို့သည်လည်း အကျိုးမပေးတတ်ကုန်သည်၏ အဖြစ်ကြောင့် အကျိုးဝိပါက်ကို မပြုစီမံနိုင်ကုန်။ ဤသို့လျှင်
ဤ (၁၁)ပါးကုန်သော စေတနာတို့သည် အာနေဉ္ဇတို့သာ မည်ကုန်၍ အဘိသင်္ခါရတို့ကား မမည်ကြကုန်။

တစ်ဖန် အရူပါ၀စရ ကုသိုလ်စေတနာသည် --- ဆင် မြင်းစသော သတ္တဝါတို့၏ အရိပ်တို့သည် ဆင်
မြင်းစသော သတ္တဝါတို့နှင့် တူသည်သာလျှင် ဖြစ်ကုန်သကဲ့သို့ --- ဤအတူ မိမိနှင့်တူသော မတုန်လှုပ်သော
အရူပဝိပါက်ကိုသာလျှင် ဖြစ်စေတတ်၏။ ထိုကြောင့် အရူပါ၀စရ ကုသိုလ်စေတနာကိုသာလျှင် အာနေဉ္ဇာဘိ-
သင်္ခါရဟူ၍ ဆိုအပ်၏ဟု မှတ်သားပါ။ (အဘိ၊ဋ္ဌ၊၂၊၁၃၆။)
