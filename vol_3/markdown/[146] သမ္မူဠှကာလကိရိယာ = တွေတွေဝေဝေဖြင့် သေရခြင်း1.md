### သမ္မူဠှကာလကိရိယာ = တွေတွေဝေဝေဖြင့် သေရခြင်း

အညာ သမ္မူဠှကာလကိရိယာ နာမ ဟောတိ။ (အဘိ၊ဋ္ဌ၊၂၊၁၄၈။)

ကမ္မာဒိအနုဿရဏဗျာပါရရဟိတတ္တာ “**သမ္မူဠှကာလကိရိယာ**”တိ ဝုတ္တာ။ အဗျာပါရေနေဝ ဟိ တတ္ထ ကမ္မာဒိဥပဋ္ဌာနံ ဟောတီတိ။ (မူလဋီ၊၂၊၁၀၄။)

ဂေါပကသီဝလိ၏ သေခြင်းမျိုးမှတစ်ပါး အခြားသော ပြင်းစွာတွေဝေသော သေခြင်းကို ပြုခြင်းမည်သည် ရှိသေး၏။ 
ဤ၌ ကံအစရှိသော အာရုံကို အောက်မေ့ကြောင်း အမှတ်ရကြောင်း ဗျာပါရမှကင်းသည်၏ အဖြစ်ကြောင့် သမ္မူဠှကာလကိရိယာ = ပြင်းစွာတွေဝေသော သေခြင်းကို ပြုခြင်းဟူ၍ အဋ္ဌကထာဆရာတော်က မိန့်ဆိုတော်မူသွားခြင်း ဖြစ်၏။ 
ထိုတွေတွေဝေဝေ သေခါနီးအခါ၌ ကံစသော အာရုံကို အောက်မေ့ဖို့ရန် ဗျာပါရ မရှိဘဲသာလျှင် ကံစသော အာရုံတစ်ပါးပါး၏ မရဏာသန္နအခါ ထင်လာနိုင်သောကြောင့်တည်း။ 
ဤ၌ သမ္မူဠှကာလကိရိယာ = ပြင်းစွာ တွေတွေဝေဝေဖြင့် သေရခြင်းဟူသည် အထက်တွင် ဖော်ပြထားသော ဂေါပကသီဝလိ ဘုရားဒါယကာ၏ သေခြင်းမျိုးလည်း ပါဝင်နေ၏။ 
သေခါနီးကာလဝယ် ကံစသော အာရုံကို ကြောင့်ကြဗျာပါရ ပြု၍ နှလုံးမသွင်းနိုင်ဘဲ အကျိုးပေးမည့် ကံ၏ စွမ်းအင်ကြောင့်သာ ကံစသော နိမိတ်အာရုံများ ထင်လာမှုကို ရည်ညွှန်းထားပေသည်။ 
သို့သော် သောတာနုဂတသုတ္တန်တွင်ကား ပုထုဇန်တို့၏ သေခြင်းအားလုံးကိုပင် မုဋ္ဌဿတိ = သတိလက်လွတ်၍ သေခြင်းဟု ဟောကြားထားတော်မူ၏။

သော မုဋ္ဌဿတိ ကာလံ ကုရုမာနော အညတရံ ဒေဝနိကာယံ ဥပပဇ္ဇတိ။ (အံ၊၁၊၅၀၅။)

**ဒိဋ္ဌိယာ သုပ္ပဋိဝိဒ္ဓါ**တိ အတ္ထတော စ ကာရဏတော စ ပညာယ သုဋ္ဌု ပဋိဝိဒ္ဓါ ပစ္စက္ခံ ကတာ။ **မုဋ္ဌဿတိ ကာလံ ကုရုမာနော**တိ နယိဒံ ဗုဒ္ဓဝစနံ အနုဿရဏသတိယာ အဘာဝေန ဝုတ္တံ၊ ပုထုဇ္ဇနကာလကိရိယံ ပန သန္ဓာယ ဝုတ္တံ။ ပုထုဇ္ဇနော ဟိ မုဋ္ဌဿတိ ကာလံ ကရောတိ နာမ။ (အံ၊ဋ္ဌ၊၂၊၃၆၄။)

ရဟန်းတော်တစ်ပါးသည် အင်္ဂါ (၉)တန်နှင့် ပြည့်စုံတော်မူသော ဘုရားရှင်၏ တရားတော်တို့ကို သင်သိ ကျင့်သိ ဤအသိနှစ်မျိုးဖြင့် ကိုယ်တိုင်မျက်မှောက် ထွင်းဖောက်သိမြင်အောင် ကြိုးစားအားထုတ်ထား၏။ 
ဗုဒ္ဓဝစန အမည်ရသော အတ္ထ = ပရမတ္ထဟု ခေါ်ဆိုသော လောကီ စိတ်စေတသိက် ရုပ်တရားတို့ကိုလည်းကောင်း၊ ယင်းပရမတ်တရားတို့၏ အကြောင်းတရားတို့ကိုလည်းကောင်း သမ္မာဒိဋ္ဌိဉာဏ်ပညာဖြင့် ကိုယ်တိုင်မျက်မှောက် ထွင်းဖောက်သိမြင်ထား၏။ 
ဝိပဿနာဉာဏ်တို့ကို ရရှိအောင်လည်း ကြိုးစား အားထုတ်ထား၏၊ ထိုရဟန်းတော်သည် အရိယမဂ်သို့မဆိုက်မီ ပုထုဇန်ဘဝဖြင့် ကွယ်လွန်ခဲ့သော် စင်ကြယ်သော သီလ၌ ရပ်တည်နေသည့်အတွက်ကြောင့် နတ်ပြည် နတ်လောကသို့ ရောက်ရှိသွား၏။ 
ထိုရဟန်းတော်၏ သေခြင်းကို မုဋ္ဌဿတိကာလကိရိယာ = သတိလက်လွတ်၍ သေခြင်းဟု ဟောကြားထားတော်မူ၏။ 
ဤ၌ ဗုဒ္ဓဝစန အမည်ရသော တရားတော်တို့ကို အစဉ်လျှောက်၍ အောက်မေ့တတ် သိမ်းဆည်း ရှုပွားတတ်သော သတိ၏ မရှိခြင်းကြောင့် မုဋ္ဌဿတိကာလကိရိယာ = သတိလက်လွတ်၍ ကွယ်လွန်ခြင်းဟု ဟောကြားတော်မူသည်ကား မဟုတ်၊ ပုထုဇန်အဖြစ်ဖြင့် ကွယ်လွန်ခြင်းကိုသာ ရည်ရွယ်တော်မူ၍ ထိုသို့ ဟောကြားတော်မူခြင်း ဖြစ်ပေသည်။ (အံ၊၁၊၅၀၅။ အံ၊ဋ္ဌ၊၂၊၃၆၄။)

အထက်ပါ သမ္မောဟဝိနောဒနီ အဋ္ဌကထာ၌ကား ဤသောတာနုဂတသုတ္တန်၌ ဟောကြားတော်မူအပ်သော မုဋ္ဌဿတိကာလကိရိယာ = သတိလက်လွတ်၍ ကွယ်လွန်ခြင်းမျိုးကို ရည်ရွယ်၍ ဖွင့်ထားသည်ကား မဟုတ်။ 
ဗုဒ္ဓဝစနအမည်ရသော တရားတော်တို့ကို တစ်နည်း ကုသိုလ်စေတနာကံစသော အာရုံတို့ကို အောက်မေ့တတ်သော သတိ မရှိဘဲ တွေတွေဝေဝေဖြင့် ကွယ်လွန်သည့် ပုထုဇန်မျိုးကို ရည်ရွယ်၍ ဖွင့်ဆိုထားပေသည်။

ထင်ရှားစေအံ့ ---- မျက်ကွယ်အရပ်သို့ (တစ်ဖက်သို့) မျက်နှာမူလျက် သွားနေသူ၏ နောက်မှ ထက်လှစွာသော သန်လျက်ဖြင့် ဦးခေါင်းကို ဖြတ်လိုက်ကုန်၏။ 
လျောင်းလျက် အိပ်ပျော်နေသူ၏ ဦးခေါင်းကိုလည်း ထက်မြက်လှသော သန်လျက်ဖြင့် ဖြတ်လိုက်ကုန်၏၊ ရေ၌မူလည်း နှစ်၍ သတ်ကြကုန်၏။ 
ဤသို့ သဘောရှိသော အခါမျိုး၌သော်မှလည်း အမှတ်မထား တစ်ပါးပါးသော ကံအာရုံသည်သော်လည်းကောင်း， ကမ္မနိမိတ် အာရုံသည်သော်လည်းကောင်း မရဏာသန္နအခါ ထင်လာသည်သာ ဖြစ်၏။ (အဘိ၊ဋ္ဌ၊၂၊၁၄၈။)