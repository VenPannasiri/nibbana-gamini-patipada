### အတ္ထိပစ္စည်း (၂) မျိုး ခွဲပုံ

အထက်တွင် ဖော်ပြထားသော သဟဇာတတ္ထိ， ပုရေဇာတတ္ထိ， သဟဇာတပုရေဇာတတ္ထိ ပစ္စည်းများကို
ခွဲလိုက်သော် ---

၁။ **အညမည** = အချင်းချင်း ကျေးဇူးပြုသော အတ္ထိပစ္စည်း၊

၂။ **န အညမည** = အချင်းချင်း ကျေးဇူးမပြုသော အတ္ထိပစ္စည်း --- ဟု နှစ်မျိုးပြား၏။

ထိုတွင် **အညမည**သည် (၃)မျိုး ပြား၏ ---

၁။ **နာမ်က နာမ်ကို** = နာမ်ခန္ဓာ (၄)ပါး အချင်းချင်း -

၂။ **ရုပ်က ရုပ်ကို** = မဟာဘုတ် အချင်းချင်း，

၃။ **နာမ်ရုပ်က နာမ်ရုပ်ကို** = ပဉ္စဝေါကာရ ပဋိသန္ဓေနာမ်ရုပ် အချင်းချင်း --- ဟု အချင်းချင်း အတ္ထိပစ္စည်းဖြင့်
ကျေးဇူးပြုမှု (၃)မျိုး ရှိ၏။

**ရုပ်က ရုပ်ကို** = မဟာဘုတ်အချင်းချင်း ကျေးဇူးပြုရာ၌ **သဗ္ဗသန္တတိ၀သေန** = (အဘိ၊ဋ္ဌ၊၃၊၃၈၃။) အလုံး-
စုံသော ရုပ်သန္တတိအစဉ်၏ အစွမ်းဖြင့် ကျေးဇူးပြု၏ဟု ဖွင့်ဆိုထား၏။

တစ်ဖန် - န **အညမည**သည်လည်း (၃)မျိုး ပြား၏။

၁။ **နာမ်က ရုပ်အား** = ဒွေပဉ္စဝိညာဏ် (၁၀)， ရဟန္တာတို့၏ စုတိကြဉ်သော ပဉ္စဝေါကာရ စိတ်စေတသိက်
တရားတို့သည် စိတ္တဇရုပ်တို့အား，

၂။ **ရုပ်က ရုပ်အား** = မဟာဘုတ်သည် ကလာပ်တူ ဥပါဒါရုပ်တို့အား，

၃။ **ရုပ်က နာမ်အား** = စက္ခာယတနသည် စက္ခုဝိညာဏဓာတ်နှင့် သမ္ပယုတ်တရားစုတို့အား，
ရူပါရုံသည် စက္ခုဝိညာဏဓာတ်နှင့် သမ္ပယုတ်တရားစုတို့အား， ---

ဤသို့စသည်ဖြင့် ဟောကြားထားတော်မူသော ဝတ္ထုပုရေဇာတတ္ထိ အာရမ္မဏပုရေဇာတတ္ထိ ပစ္စည်းတရား
တို့သည် ပစ္စယုပ္ပန်တရားတို့အား အတ္ထိပစ္စယသတ္တိဖြင့် ကျေးဇူးပြု၏။ (အဘိ၊ဋ္ဌ၊၃၊၃၈၃-၃၈၄။)

**ရုပ်က ရုပ်အား** = မဟာဘုတ်က ကလာပ်တူ ဥပါဒါရုပ်တို့အား ကျေးဇူးပြုရာ၌ **သဗ္ဗသန္တတိ၀သေန**
(အဘိ၊ဋ္ဌ၊၃၊၃၈၄။) = အလုံးစုံသော ရုပ်သန္တတိအစဉ်၏ အစွမ်းဖြင့် ကျေးဇူးပြု၏ဟု ဖွင့်ဆိုထား၏။

**၄။ ပစ္ဆာဇာတတ္ထိ**

ပဉ္စဝေါကာရဘုံ၌ ဖြစ်သော အရူပဝိပါက် (၄)ခု ကြဉ်သော ပထမဘဝင်အစရှိသော နောက်နောက်၌
ဖြစ်သော ကုသိုလ် အကုသိုလ် ဝိပါက် ကြိယာစိတ် (၈၅) စေတသိက် (၅၂) ပစ္စည်းတရားတို့သည် ရုပ်၏
ဌီကာလသို့ ရောက်သော တိသမုဋ္ဌာနိကကာယ စတုသမုဋ္ဌာနိကကာယဟု ခေါ်ဆိုအပ်သော ဘူတရုပ် ဥပါဒါရုပ်
အပေါင်းဟူသော ပစ္စယုပ္ပန်တရားအား --- **ပစ္ဆာဇာတတ္ထိပစ္စယသတ္တိ**ဖြင့် ကျေးဇူးပြု၏။ (ပစ္စည်း ပစ္စယုပ္ပန်
နှစ်မျိုးလုံးသည် ထင်ရှားရှိနေခိုက်ပင် ဖြစ်သည်။) (အဘိ၊ဋ္ဌ၊၃၊၃၈၄-၃၈၅။)

**၅။ အာဟာရတ္ထိ**

ကဗဠီကာရော အာဟာရော ဣမဿ ကာယဿ အတ္ထိပစ္စယေန ပစ္စယော။ (ပဋ္ဌာန၊၁၊၆။)

**ရုပ်အာဟာရ** --- ကံ-စိတ်-ဥတု-အာဟာရဟူသော အကြောင်းတရား (၄)မျိုးကြောင့် ဖြစ်သော ထိုထို
ရုပ်ကလာပ်တို့၌ တည်ရှိသော အသီးအသီးသော စတုသမုဋ္ဌာနိကဩဇာသည် (အာဟာရဇဩဇာ၏ အထောက်
အပံ့ကို ရရှိသောအခါ) ကလာပ်တူ ကလာပ်ပြားဖြစ်သော စတုသမုဋ္ဌာနိက ရုပ်တရားအပေါင်းအား
**အာဟာရတ္ထိပစ္စယသတ္တိ**ဖြင့် ကျေးဇူးပြု၏။ (ရုပ်ကမ္မဋ္ဌာန်းပိုင်းကို ပြန်ကြည့်ပါ။ ဩဇာက ရုပ်ကို ဖြစ်စေပုံနှင့်
အားပေးထောက်ပံ့ပုံကို ရှင်းပြထားသည်။)

ဣဓ ပနေသ အတ္တနော အနိရုဒ္ဓက္ခဏေ ပစ္စယဘာဝေန အတ္ထိပစ္စယောတိ ဝုတ္တော။ (အဘိ၊ဋ္ဌ၊၃၊၃၈၅၊၊)

ဤပဥှာဝါရ အတ္ထိပစ္စည်းပိုင်း၌ ဤရုပ်အာဟာရတ္ထိပစ္စည်းကို မိမိ ကဗဠီကာရအာဟာရဩဇာ၏ မချုပ်-
ဆုံးမီ အချိန်အတွင်း၌ ဆိုင်ရာ ပစ္စယုပ္ပန် ကလာပ်တူ ကလာပ်ပြား ဖြစ်သော စတုသမုဋ္ဌာနိကရုပ်တရား
အပေါင်းအား ကျေးဇူးပြုတတ်သည်၏ အဖြစ်ကြောင့် **အတ္ထိပစ္စည်း**ဟု ဘုရားရှင်သည် ဟောကြားတော်
မူအပ်ပေသည်။

**၆။ ဣန္ဒြိယတ္ထိ = ရူပဇီဝိတိန္ဒြိယတ္ထိ**

ရူပဇီဝိတိန္ဒြိယံ ကဋတ္တာရူပါနံ အတ္ထိပစ္စယေန ပစ္စယော။ (ပဋ္ဌာန၊၁၊၁၆၂။)

ဣဓ ပနေတမ္ပိ အတ္တနော အနိရုဒ္ဓက္ခဏေယေ၀ ပစ္စယဘာဝေန အတ္ထိပစ္စယောတိ ဝုတ္တံ။
<r>(အဘိ၊ဋ္ဌ၊၃၊၃၈၅။)</r>

ကမ္မဇရုပ်ကလာပ်တို့၌ တည်ရှိသော ရုပ်ဇီဝိတိန္ဒြေသည် မိမိမှတစ်ပါးသော ကလာပ်တူ ကမ္မဇရုပ်တို့အား
ရူပဇီဝိတိန္ဒြိယတ္ထိပစ္စယသတ္တိဖြင့် ကျေးဇူးပြု၏။ ကလာပ်တူ ကမ္မဇရုပ်တို့ကို စောင့်ရှောက်ခြင်း၌ အစိုးရ၏ ဟူလို
သည်။ ဤပဥှာဝါရ၌ ဤရူပဇီဝိတိန္ဒြိယတ္ထိပစ္စည်းကိုလည်း မိမိ ရုပ်ဇီဝိတိန္ဒြေ၏ မချုပ်ဆုံးမီ အချိန်အတွင်း၌
ကလာပ်တူ ကမ္မဇရုပ်တို့အား ကျေးဇူးပြုတတ်သည်၏အဖြစ်ကြောင့် အတ္ထိပစ္စည်းဟု ဘုရားရှင် ဟောကြားတော်
မူအပ်ပေသည်။
