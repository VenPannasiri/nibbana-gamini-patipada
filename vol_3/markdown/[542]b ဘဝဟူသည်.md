### ဘဝဟူသည်

**ဘဝတီတိ ဘဝေါ** --- ဖြစ်တတ်သော သဘောတရားသည် ဘဝမည်၏။ 
ထိုဘဝသည် ကမ္မဘဝ， ဥပပတ္တိဘဝဟု နှစ်မျိုးရှိ၏။ 
ကံသည်ပင်လျှင် ဘဝ = ကမ္မဘဝ မည်၏။ 
ကံကြောင့်ဖြစ်ရသော အကျိုးတရားသည်ပင်လျှင် ဥပပတ္တိဘဝ မည်၏။

- ၁။ ထိုဘဝနှစ်မျိုးတို့တွင် ဝိပါက်နာမ်ခန္ဓာနှင့် ကမ္မဇရုပ်များသည် ကံကြောင့် ဖြစ်ပေါ်လာကြရသော အကျိုးတရားများ ဖြစ်သောကြောင့် ယင်းအကျိုးတရားများသည်ပင် ဘဝတီတိ ဘဝေါ ဟူသည်နှင့်အညီ ဖြစ်တတ်သော အနက်သဘောကြောင့် ဘဝဟူသော အမည်ကို ရရှိပေသည်။

- ၂။ သုခေါ ဗုဒ္ဓါနမုပ္ပါဒေါ။ (ခု၊၁၊၄၂။) = ဘုရားရှင်တို့၏ ပွင့်ထွန်း ပေါ်ပေါက်တော်မူခြင်းသည် ချမ်းသာ၏ဟူရာ၌ ချမ်းသာခြင်း အကျိုးသုခကို ရရှိဖို့ရန် အကြောင်းဖြစ်သော ဘုရားရှင်တို့၏ ပွင့်ထွန်း ပေါ်ပေါက်တော်မူခြင်းတည်းဟူသော ဗုဒ္ဓုပ္ပါဒနဝမခဏကို ဖလူပစာရအားဖြင့် သုခေါ = ချမ်းသာ၏ဟု ဟောတော်မူသကဲ့သို့ ထို့အတူ ကမ္မဘဝဟူသော ကံကိုလည်း ဥပပတ္တိဘဝဟူသော အကျိုးဝိပါကဝဋ်တရားစု၏ အကြောင်းဖြစ်သောကြောင့် ဘဝတီတိ ဘဝေါ - ဟူသော ကတ္တု သာဓန ဝစနတ္ထကြောင့်ပင် ဘဝဟူသော အမည်ကို ရရှိပေသည်။
(အဘိ၊ဋ္ဌ၊၂၊၁၇၄။)

ဆိုလိုရင်း --- အကြောင်းတရားတို့၏ ဖြစ်ခြင်းကို ကမ္မဘဝဟုခေါ်၍ အကျိုးတရားတို့၏ ဖြစ်ခြင်းကို ဥပပတ္တိဘဝဟု ခေါ်သည်။ 
ကမ္မဘဝကား ဖြစ်ကြောင်းသဘောတည်း။ 
ဥပပတ္တိဘဝကား ဖြစ်ခြင်းသဘောတည်း။ 
ဖြစ်ကြောင်းဘဝနှင့် ဖြစ်ခြင်းဘဝတို့ပင်တည်း။