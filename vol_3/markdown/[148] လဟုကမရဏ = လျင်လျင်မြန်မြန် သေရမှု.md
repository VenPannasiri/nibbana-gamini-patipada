### လဟုကမရဏ = လျင်လျင်မြန်မြန် သေရမှု

သမ္မူဠှကာလကိရိယာ (= ပြင်းစွာ တွေတွေဝေဝေ သေခြင်း)မှတစ်ပါး လျင်လျင်မြန်မြန် သေရခြင်းမည်သည် ရှိသေး၏။ 
ဆောက်ရိုး၏ ထိပ်၌ နားနေသော ယင်ကောင်ငယ်ကို လက်ရိုက်ဖြင့် ပုတ်ခတ်၍ ကြိတ်ချေပစ်ကြကုန်၏။ 
ဤသို့ သဘောရှိသော အချိန်အခါမျိုး၌သော်လည်း အမှတ်မထား တစ်ပါးပါးသော ကံအာရုံသည်သော်လည်းကောင်း， ကမ္မနိမိတ်အာရုံသည်သော်လည်းကောင်း ထင်လာ၏။

ဤသို့ အကြိတ်အချေခံရသော ယင်ကောင်၏ သန္တာန်ဝယ် ရှေးဦးစွာ ကာယဒွါရ၌ ဖြစ်သော အာဝဇ္ဇန်း (= ပဉ္စဒွါရာဝဇ္ဇန်း)စိတ်သည် ဘဝင်ကို မလည်စေနိုင် မရပ်စေနိုင်၊ မနောဒွါရ၌ ဖြစ်သော အာဝဇ္ဇန်း (= မနောဒွါရာဝဇ္ဇန်း)စိတ်သည်သာလျှင် ဘဝင်ကို လည်စေနိုင်၏၊ ဘဝင်ကို ရပ်စေနိုင်၏။ 
(ဤသို့ အကြိတ်ချေခံရသော ယင်ကောင်၏ သန္တာန်ဝယ် ရှေးဦးစွာ ကာယဒွါရဝီထိ မဖြစ်ဘဲ မနောဒွါရဝီထိသာ အရင်ဖြစ်ရသည်ဟု ဆိုလိုပေသည်။)

မနောဒွါရာဝဇ္ဇန်းစိတ်က ဘဝင်ကို လည်စေပြီးနောက် ရပ်စေပြီးနောက်၌ ဇောစောပြီး၍ ဘဝင်သို့ သက်ရောက်၏။ (ပထမမနောဒွါရဝီထိတည်း။)

ဒုတိယဝီထိ အလှည့်အကြိမ်၌ ကာယဒွါရဝီထိ၌ ဖြစ်သော ပဉ္စဒွါရာဝဇ္ဇန်းစိတ်သည် ဘဝင်အယဉ်ကို လည်စေ၏ ရပ်စေ၏။ 
ထိုပဉ္စဒွါရာဝဇ္ဇန်း၏ နောက်၌ ကာယဝိညာဏ် သမ္ပဋိစ္ဆိုင်း သန္တီရဏ ဝုဋ္ဌော စိတ်တို့သည် ဖြစ်ကြကုန်၏။ 
ဇောစောပြီး၍ ဘဝင်သို့ သက်ပြန်၏။ (ဒုတိယကာယဒွါရဝီထိတည်း။)

တတိယဝီထိ အလှည့်အကြိမ်၌ မနောဒွါရာဝဇ္ဇန်းသည် ဘဝင်ကို လည်စေ၏။ ရပ်စေ၏။ 
ထိုမနောဒွါရာဝဇ္ဇန်း၏ နောက်၌ ဇောစော၍ဘဝင်သို့ သက်လေ၏။ (တတိယမနောဒွါရဝီထိတည်း။)

ဤတတိယဝီထိနောင် ဘဝင်ကျပြီးမှ ယင်ကောင်သည် သေလွန်၏၊ စုတိစိတ် ကျ၏။ 
---- ဤစကားရပ်ကို အဘယ်အကျိုးငှာ ဆောင်ယူပြအပ်ပါသနည်းဟူမူ နာမ်တရားတို့၏ အာရုံမည်သည် ဤသို့ကလောက် လျင်မြန်စွာထင်၏ ---- ဤအနက်အဓိပ္ပါယ်ကို ပြခြင်းငှာ ဆောင်ယူပြအပ်ပေသည်။ (အဘိ၊ဋ္ဌ၊၂၊၁၄၈။)