### အဋ္ဌကထာ - ဋီကာ အဖွင့်များ

ဣမေသံ သတ္တာနံ ခါဒန္တာနမ္ပိ အခါဒန္တာနမ္ပိ ဘုဉ္ဇန္တာနမ္ပိ အဘုဉ္ဇန္တာနမ္ပိ ပဋိသန္ဓိစိတ္တေနေဝ သဟဇာတာ ကမ္မဇာ ဩဇာ နာမ အတ္ထိ၊ သာ ယာဝပိ သတ္တမာ ဒိဝသာ ပါလေတိ၊ အယမေဝ ဥပါဒိဏ္ဏကကဗဠီကာရာဟာရောတိ ဝေဒိတဗ္ဗော။ တေဘူမကဝိပါကဝသေန ပန ဥပါဒိဏ္ဏကဖဿာဒယော ဝေဒိတဗ္ဗာ၊ တေဘူမကကုသလာကုသလကိရိယဝသေန အနုပါဒိဏ္ဏကာ။ လောကုတ္တရာ ပန ရုဠှီဝသေန ကထိတာတိ။ (သံ၊ဋ္ဌ၊၂၊၂၃-၂၄။)

**ပဋိသန္ဓိစိတ္တေနေဝ သဟဇာတာ**တိ လက္ခဏဝစနမေတံ၊ သဗ္ဗာယပိ ကမ္မဇရူပပရိယာပန္နာယ ဩဇာယ အတ္ထိဘာဝဿ အဝိစ္ဆေဒပ္ပဝတ္တိသမ္ဘဝဒဿနတ္ထော။ (သံ၊ဋီ၊၂၊၂၇။)

= ခဲဖွယ်ကို ခဲသည်လည်း ဖြစ်ကုန်သော မခဲသည်လည်း ဖြစ်ကုန်သော， စားဖွယ်ကို စားသည်လည်း ဖြစ်ကုန်သော မစားသည်လည်း ဖြစ်ကုန်သော ဤသတ္တဝါတို့၏ သန္တာန်၌ ပဋိသန္ဓေစိတ်နှင့် အတူတကွဖြစ်သော ကမ္မဇရုပ်ကလာပ်တို့၌ ပါဝင်သော ကမ္မဇဩဇာ မည်သည် ရှိ၏။ 
တစ်နည်းဆိုသော် ပဋိသန္ဓေမှ စ၍ ဘဝတစ်လျှောက် ဖြစ်ပေါ်နေသော ကမ္မဇ ရုပ်ကလာပ်တိုင်း၌ ပါဝင်တည်ရှိသော ကမ္မဇဩဇာ မည်သည်ရှိ၏။ 
ယင်းကမ္မဇဩဇာသည် မိမိဖြစ်သည့်နေ့မှ စ၍ (၇)ရက်တိုင်အောင်လည်း ရုပ်သန္တတိအစဉ်ကို ဆက်စပ်စေလျက် စောင့်ရှောက်ပေး၏ ဆောင်ထား၏ အထပ်ထပ်ဖြစ်စေ၏။ 
ဤကမ္မဇဩဇာသည်ပင်လျှင် **ဥပါဒိဏ္ဏကကဗဠီကာရအာဟာရ** မည်၏။

ယင်းကမ္မဇဩဇာကို အစွဲပြု၍ ဖြစ်ပေါ်လာသော ဩဇာသည်ကား အကမ္မဇ = ကမ္မဇ မဟုတ်သောကြောင့် **အနုပါဒိဏ္ဏက ကဗဠီကာရအာဟာရ** မည်၏။ 
စိတ္တဇ ရုပ်ကလာပ်， ဥတုဇ ရုပ်ကလာပ်， အာဟာရဇ ရုပ်ကလာပ်တို့၌ ပါဝင်တည်ရှိသော ဩဇာသည်လည်း အကမ္မဇဩဇာ မည်၏၊ အနုပါဒိဏ္ဏက ဩဇာမည်၏၊ အနုပါဒိဏ္ဏက ကဗဠီကာရအာဟာရ မည်၏။

ပဋိသန္ဓေ ဝိညာဏ်စသော ဝိပါက်ဝိညာဏ်နှင့် ယှဉ်သော ဖဿသည် ဥပါဒိဏ္ဏက ဖဿာဟာရ မည်၏။
ယင်းဝိပါက်ဝိညာဏ်နှင့် ယှဉ်သော စေတနာသည် ဥပါဒိဏ္ဏက မနောသဉ္စေတနာဟာရ မည်၏။ 
ဝိပါက်ဝိညာဏ်သည် ဥပါဒိဏ္ဏက ဝိညာဏာဟာရ မည်၏။

ဘုံသုံးပါးအတွင်း၌ ဖြစ်သော တေဘူမကကုသိုလ်， အကုသိုလ်， ကြိယာစိတ်တို့နှင့် ယှဉ်သော ဖဿသည် အနုပါဒိဏ္ဏက ဖဿာဟာရ မည်၏။ 
ယင်းကုသိုလ်စေတနာ， အကုသိုလ်စေတနာ， ကြိယာစေတနာသည် အနုပါဒိဏ္ဏက မနောသဉ္စေတနာဟာရ မည်၏။ 
ယင်းကုသိုလ်ဝိညာဏ်， အကုသိုလ်ဝိညာဏ်， ကြိယာဝိညာဏ်သည် အနုပါဒိဏ္ဏက ဝိညာဏာဟာရ မည်၏။

လောကုတ္တရာ ဖြစ်သော ဖဿ， စေတနာ， ဝိညာဏ်တို့ကိုကား အတင်ရုဠှီ၏ အစွမ်းဖြင့် ဖဿာဟာရ，မနောသဉ္စေတနာဟာရ， ဝိညာဏာဟာရဟူ၍ ဆိုအပ်ပေသည်။ (သံ၊ဋ္ဌ၊၂၊၂၄။)

ထိုဥပါဒိဏ္ဏက အာဟာရ (၄)မျိုး， အနုပါဒိဏ္ဏက အာဟာရ (၄)မျိုးတို့တွင် ဝိပါကဝဋ် ဖြစ်ကုန်သော ဥပါဒိဏ္ဏက အာဟာရ (၄)မျိုးတို့ကို ရည်ရွယ်တော်မူ၍ --- **စတ္တာရော အာဟာရာ တဏှာနိဒါနာ** --- အာဟာရ (၄)မျိုးတို့သည် တဏှာလျှင် အကြောင်းရင်းနိဒါန်း ရှိကုန်၏ - ဤသို့စသည်ဖြင့် အထက်တွင် ဖော်ပြထားသော အာဟာရသုတ္တန်၌ ဘုရားရှင်သည် ဟောကြားထားတော်မူပေသည်။

သို့သော် ကိလေသဝဋ်， ကမ္မဝဋ်， ဝိပါကဝဋ်တည်းဟူသော ဝဋ်သုံးပါးကို အားပေး ထောက်ပံ့တတ်သော ဝဋ္ဋူပထမ္ဘက ဖြစ်ကုန်သော စိတ္တဇ， ဥတုဇ， အာဟာရဇ ရုပ်ကလာပ်တို့၌ ပါဝင်တည်ရှိသော ဩဇာဟူသော ကဗဠီကာရအာဟာရ， ကုသိုလ် အကုသိုလ် ကြိယာ ဖြစ်သော ဖဿာဟာရ， မနောသဉ္စေတနာဟာရ， ဝိညာဏာဟာရဟူသော အကမ္မဇဖြစ်ကုန်သော အာဟာရတို့သည်လည်း ထိုတဏှာတည်းဟူသော အစအမွန်သည် ထင်ရှားမရှိလတ်သော် မရှိနိုင် မဖြစ်နိုင် မတည်နိုင်ကုန်ရကား တဏှာနိဒါန = တဏှာလျှင် အကြောင်းရင်းနိဒါန်း ရှိ၏ ဟူ၍ ဆိုခြင်းငှာ သင့်မြတ်ကုန်သည်သာဟု မှတ်ပါ။ (မူလဋီ၊၂၊၈၅။ မဟာဋီ၊၂၊၂၄၃။)

ဤဖွင့်ဆိုချက်များအရ ဤအာဟာရသုတ္တန်၌ ဥပါဒိဏ္ဏက အာဟာရ (၄)မျိုး， အနုပါဒိဏ္ဏက အာဟာရ (၄)မျိုး --- ဤအာဟာရအားလုံး ပါဝင်နိုင်သည်ဟု ကြိုတင် မှတ်သားထားပါ။