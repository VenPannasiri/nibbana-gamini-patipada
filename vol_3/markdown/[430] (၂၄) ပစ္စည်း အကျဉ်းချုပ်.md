### (၂၄) ပစ္စည်း အကျဉ်းချုပ်

အာရမ္မဏူပနိဿယကမ္မတ္ထိပစ္စယေသု စ သဗ္ဗေပိ ပစ္စယာ သမောဓာနံ ဂစ္ဆန္တိ။ (အဘိဓမ္မတ္ထသင်္ဂဟ။)

(၂၄)ပစ္စည်းတို့ကို ထိုက်သလို သွင်းယူလျှင် အာရမ္မဏပစ္စည်း， ဥပနိဿယပစ္စည်း， ကမ္မပစ္စည်း， အတ္ထိပစ္စည်း --- ဤ (၄)ပစ္စည်းတို့၌ ဝင်၏။

- ၁။ **အာရမ္မဏပစ္စည်း** --- အာရမ္မဏာဓိပတိနှင့် အာရမ္မဏူပနိဿယ (၂)ပါးတို့သည် အာရမ္မဏပစ္စည်း၌ အတွင်းဝင်ကြ၏။ 
ပစ္စယုပ္ပန်တရားတို့အား သိစရာအာရုံအဖြစ် ရပ်တည်၍ ကျေးဇူးပြုပေးကြသော ပစ္စည်းတို့တည်း။

- ၂။ **ဥပနိဿယပစ္စည်း** --- အနန္တရ သမနန္တရ အနန္တရူပနိဿယ အာသေဝန နတ္ထိ ဝိဂတ --- ဤပစ္စည်း (၆)မျိုးတို့သည် ဥပနိဿယပစ္စည်း၌ အတွင်းဝင်ကြ၏။ 
အကြောင်းတရားတို့ကား ရှေးစိတ္တက္ခဏ， အကျိုးတရားတို့ကား နောက်စိတ္တက္ခဏတရားစုတို့တည်း။ 
အကြောင်းချုပ်ပြီးမှ အကျိုးဖြစ်ပေါ်လာရသည်။

- ၃။ **ကမ္မပစ္စည်း** --- ပကတူပနိဿယနှင့် နာနာက္ခဏိကကမ္မ ပစ္စည်း (၂)ပါးတို့သည် ကမ္မပစ္စည်း၌ အတွင်းဝင်ကြ၏။ 
အကြောင်းနှင့် အကျိုးတို့သည် ဝီထိပေါင်းများစွာ ဘဝပေါင်းများစွာ ကမ္ဘာပေါင်းများစွာ ကွာခြားနိုင်၏။

- ၄။ **အတ္ထိပစ္စည်း** --- ဟေတု， သဟဇာတာဓိပတိ， သဟဇာတ， အညမည， သဟဇာတနိဿယ， သဟဇာတကမ္မ， ဝိပါက， နာမ်အာဟာရ， သဟဇာတိန္ဒြိယ， ရူပဇီဝိတိန္ဒြိယ， ဈာန， မဂ္ဂ， သမ္ပယုတ္တ， သဟဇာတဝိပ္ပယုတ္တ， သဟဇာတတ္ထိ， သဟဇာတအဝိဂတ --- ဟူသော သဟဇာတမျိုး (၁၆)ပစ္စည်း， ပုရေဇာတ， ပုရေဇာတနိဿယ， ပုရေဇာတိန္ဒြိယ， ပုရေဇာတဝိပ္ပယုတ္တ， ပုရေဇာတတ္ထိ， ပုရေဇာတအဝိဂတ， ရူပအာဟာရ --- ဟူသော ပုရေဇာတမျိုး (၇)ပစ္စည်း， ပစ္ဆာဇာတ， ပစ္ဆာဇာတဝိပ္ပယုတ္တ， ပစ္ဆာဇာတတ္ထိ， ပစ္ဆာဇာတအဝိဂတ， ရူပအာဟာရဟူသော ပစ္ဆာဇာတမျိုး (၅)ပစ္စည်း ဤပစ္စည်းတို့သည် အတ္ထိပစ္စည်း၌ အတွင်းဝင်ကြ၏။ 
အကြောင်းတရားနှင့် အကျိုးတရား (၂)မျိုးလုံးတို့သည် ထင်ရှားရှိနေခိုက် ကျေးဇူးပြုကြသော ပစ္စည်းတရားများတည်း။

ဤတွင် ပဋ္ဌာန်း (၂၄)ပစ္စည်း အကျဉ်းချုပ် ပြီးစီးပြီ ဖြစ်၏။ 
ပဋိစ္စသမုပ္ပါဒ် = ကြောင်း-ကျိုးဆက်နွှယ်မှု သဘောတရားတို့၌ ပဋ္ဌာန်းပစ္စည်းဆက်သွယ်ပုံကို ရောနှော၍ ဆက်လက်ကာ ရေးသားတင်ပြပေအံ့ ---
