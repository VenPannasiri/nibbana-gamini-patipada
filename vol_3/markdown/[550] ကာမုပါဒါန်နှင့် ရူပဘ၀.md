### ကာမုပါဒါန်နှင့် ရူပဘ၀

အကယ်၍ အသင်သူတော်ကောင်းသည် နောင်အနာဂတ်တွင် ရူပါ၀စရဗြဟ္မာခန္ဓာကို လိုလားတောင့်တ
စွဲလမ်းတပ်မက်သည့် ကာမုပါဒါန်ကို အကြောင်းရင်းခံ၍ အာနာပါန ရူပါ၀စရ စတုတ္ထဈာန်ကို သို့မဟုတ်
ဩဒါတကသိုဏ်း စတုတ္ထဈာန်ကို ပြုစုပျိုးထောင်နေသည် ဖြစ်အံ့။ ယင်းစတုတ္ထဈာန် သမာဓိကို ကြိမ်ဖန်များစွာ
ဝင်စားပါ။ ယင်းစတုတ္ထဈာန် ကုသိုလ်ကံကြောင့် ဖြစ်ပေါ်လာမည့် အနာဂတ်ဗြဟ္မာခန္ဓာ (၅)ပါးကို ဉာဏ်ဖြင့်
မြင်အောင် လှမ်းမြှော်ကြည့်ပါ။ ထိုသို့ ဉာဏ်မျက်စိဖြင့် မြင်ပြီးသောအခါ အောက်ပါအတိုင်း အကြောင်းတရား，
အကျိုးတရားတို့ကို သိမ်းဆည်းပါ။

၁။ ကာမုပါဒါန် ဖြစ်ခြင်းကြောင့် ရူပါ၀စရ ကမ္မဘ၀ ဖြစ်၏။

ကာမုပါဒါန်က အကြောင်းတရား၊ ရူပါ၀စရ ကမ္မဘ၀က အကျိုးတရား။

၂။ ရူပါ၀စရ ကမ္မဘ၀ ဖြစ်ခြင်းကြောင့် ရူပါ၀စရ ဥပပတ္တိဘ၀ ဖြစ်၏။

ရူပါ၀စရ ကမ္မဘ၀က အကြောင်းတရား၊ ရူပါ၀စရ ဥပပတ္တိဘ၀က အကျိုးတရား။

**မှတ်ချက်** ---- ဒိဋ္ဌုပါဒါန် သီလဗ္ဗတုပါဒါန် အတ္တဝါဒုပါဒါန်တို့ကြောင့် ရူပါ၀စရ ကမ္မဘ၀ ဥပပတ္တိဘ၀
ဖြစ်ရာ၌လည်းကောင်း， ကာမုပါဒါန်စသည့် ဥပါဒါန်တစ်မျိုးမျိုးကြောင့် အရူပါ၀စရ ကမ္မဘ၀ ဥပပတ္တိဘ၀
ဖြစ်ရာ၌လည်းကောင်း နည်းမှီး၍ ရှုပါလေ။ တစ်ဖန် အသင်သူတော်ကောင်းသည် ယခုအခါ၌ ပစ္စယပရိဂ္ဂဟ
ဉာဏ်ပိုင်းသို့ ဆိုက်ရောက်နေပြီ ဖြစ်၏။ နာမရူပပရိစ္ဆေဒဉာဏ်နှင့် ပစ္စယပရိဂ္ဂဟဉာဏ်တို့ကား ဉာတပရိညာ
စခန်းတည်း။ ယင်းဉာတပရိညာဟူသည် ဝိပဿနာဉာဏ်၏ အရှုခံအာရုံဖြစ်သည့် ရုပ်နာမ်ကြောင်းကျိုး =
သင်္ခါရတရားတို့ကို ကောင်းစွာ ပိုင်းခြားယူတတ်သော ဉာဏ်တည်း။ ယင်းဉာတပရိညာစခန်း၏ ကမ်းတစ်ဘက်သို့
အကယ်၍ ရောက်ရှိခဲ့ပါမူ စူဠသောတာပန်စခန်းသို့ ဆိုက်ရောက်ပြီ ဖြစ်၍ အပါယ်ဘေးဆိုးကြီးမှ စိတ်ချရပြီ
ဖြစ်ပေသည်။ သို့အတွက် အသင်သူတော်ကောင်းသည် မိမိ၏ အဇ္ဈတ္တ ရုပ်နာမ်သန္တတိအစဉ်၌ ပစ္စုပ္ပန် အပုညာ-
ဘိသင်္ခါရကြောင့် နောင်အနာဂတ် အပါယ် ကမ္မဘ၀ ဥပပတ္တိဘ၀ ဖြစ်ပုံကို မရှုဘဲထားလိုက ထားနိုင်ပါသည်။

သို့သော် အကယ်၍ ရှုလိုခဲ့ပါမူ အဝိဇ္ဇာ တဏှာ ဥပါဒါန်တို့ ခြံရံလျက် အမှတ်တရ မိမိပြုခဲ့မိသည့် အကုသိုလ်
ဒုစရိုက်ကံ တစ်ခုခုကို အာရုံယူ၍ ---- ကာမုပါဒါန်စသည့် ဥပါဒါန် တစ်ခုခုကို အကြောင်းခံ၍ ယင်းအကုသိုလ်ကံ
= ကမ္မဘ၀ ဖြစ်ပုံကိုလည်းကောင်း， ယင်းအကုသိုလ်ကံ = ကမ္မဘ၀ကြောင့် အပါယ်ခန္ဓာ (၅)ပါးတည်းဟူသော
ဥပပတ္တိဘ၀ ဖြစ်ပုံကိုလည်းကောင်း ဉာဏ်ဖြင့် မြင်အောင် ကြည့်၍ အကြောင်းတရား အကျိုးတရားတို့ကို
သိမ်းဆည်းနိုင်ပါသည်။ သို့သော် ဉာတပရိညာစခန်း၏ ကမ်းတစ်ဘက်သို့ရောက်ပြီးသူ အသင်သူတော်ကောင်း
အဖို့ အနာဂတ် ဝဋ္ဋကထာပိုင်းတွင် လိုအပ်တော့မည်ကား မဟုတ်ပေ။
