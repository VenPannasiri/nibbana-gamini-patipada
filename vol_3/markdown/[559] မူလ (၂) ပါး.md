### မူလ (၂) ပါး

ထိုပဋိစ္စသမုပ္ပါဒ် သံသရာဘ၀စက်ဝယ် အဝိဇ္ဇာနှင့် တဏှာဟု အရင်းမူလ ပဓာနတရား နှစ်ပါးရှိ၏။ ထိုတွင်
အဝိဇ္ဇာဟူသော အရင်းမူလ ပဓာနတရားသည် အဝိဇ္ဇာ သင်္ခါရဟူသော ရှေးအတိတ်ဖြစ်သော အကြောင်းအဖို့မှ
စ၍ ဝိညာဏ်-နာမ်ရုပ်-သဠာယတန-ဖဿ-ဝေဒနာ ဟူသော ဝေဒနာတွင်ဆုံးသော ပစ္စုပ္ပန် အကျိုးဝိပါက်ကို
ဆောင်ထားတတ်သောကြောင့် အရင်းမူလ ပဓာနတရား မည်၏။

ဝေဒနာ၏ နောက်၌ - ဝေဒနာပစ္စယာ တဏှာ - ဟု တဏှာကို တွေ့ရ၏။ ပဋိစ္စသမုပ္ပါဒ် သံသရာဘ၀စက်၌
ရှေးအဖို့， နောက်အဖို့ဟု နှစ်ဖို့ရှိသည်တွင် အဝိဇ္ဇာသည် ရှေးအဖို့အတွက် အစဖြစ်၏၊ တဏှာသည် နောက်အဖို့
အတွက် အစဖြစ်၏။ ဥပါဒါန် ကမ္မဘ၀ဟူသော အကြောင်း， ဥပပတ္တိဘ၀ဟု ခေါ်ဆိုအပ်သော တစ်နည်း ဇာတိဟု
ခေါ်ဆိုအပ်သော ဝိညာဏ်-နာမ်ရုပ်-သဠာယတန-ဖဿ-ဝေဒနာ ဟူသော အကျိုးတရားတို့ကို ဆက်သွယ်လျက်
ယင်းတဏှာသည် ချဲ့တတ် ဖြန့်တတ်သောကြောင့် အနာဂတ်အဖို့ကို ဆက်စပ်လျက် ချဲ့တတ် ဖြန့်တတ်သော
အရင်းမူလ ပဓာနတရား မည်၏။

ထိုရှေ့ပိုင်း ပဋိစ္စသမုပ္ပါဒ် သံသရာဘ၀စက်， နောက်ပိုင်း ပဋိစ္စသမုပ္ပါဒ် သံသရာဘ၀စက်ဟု ဘ၀စက်
နှစ်မျိုးတို့တွင် ရှေးပိုင်း သံသရာဘ၀စက်ကို ဒိဋ္ဌိစရိုက်ထူပြောသူတို့၏ အစွမ်းဖြင့် ဟောတော်မူအပ်၏၊
နောက်ပိုင်း သံသရာဘ၀စက်ကို တဏှာစရိုက်ထူပြောသူတို့၏ အစွမ်းဖြင့် ဟောတော်မူအပ်၏။
<r>(အဘိ၊ဋ္ဌ၊၂၊၁၈၁။ ဝိသုဒ္ဓိ၊၂၊၂၁၃။)</r>

မှန်ပေသည် ----- အဝိဇ္ဇာသည် ပရမတ္ထဓမ္မသဘာ၀ဟူသော တရားစစ် တရားမှန်တို့၏ မှန်သော
သဘောကို မသိအောင် ဖုံးထား၏၊ ထိုဖုံးထားမှု အဝိဇ္ဇာသည် အာရုံကို မှားမှားယွင်းယွင်း နှလုံးသွင်းခြင်း
ဟူသော အယူမှားမှုကို ပြုလျက် နဂိုက ဒိဋ္ဌိစရိုက်ရှိနေသူတို့ကို သံသရာမှ မလွတ်နိုင်အောင် သံသရာထဲ၌
ဆွဲဆောင်၍ ထားသကဲ့သို့ ဖြစ်၏။ ထိုကြောင့် အဝိဇ္ဇာသည် ဒိဋ္ဌိစရိုက်ရှိသူတို့ကို သံသရာထဲ၌ ဆွဲဆောင်
ထားတတ်၏။ တစ်နည်းဆိုရသော် ဒိဋ္ဌိစရိုက်ရှိသူတို့၏ အဝိဇ္ဇာသည် သံသရာကို ဆောင်တတ် ဖြစ်စေတတ်၏။

ဖဿ၏ ကိုယ်ပိုင် သဘာ၀လက္ခဏာသဘောမှန်ဖြစ်သော ဖုသနသဘောကို အဝိဇ္ဇာက ဖုံးလွှမ်းထား-
သောကြောင့် အာရုံကို တွေ့ထိသောအခါ ဖဿကို မသိဘဲ အတ္တက တွေ့ထိ၏ဟု မှားမှားယွင်းယွင်း နှလုံး
သွင်းခြင်းကို အဝိဇ္ဇာသည် ပြုလုပ်လျက် ဒိဋ္ဌိစရိုက် ရှိသူတို့ကို သံသရာထဲ၌ ဆွဲဆောင်ထားတတ်၏။ တစ်နည်း
ဆိုသော် ဒိဋ္ဌိစရိုက်ရှိသူတို့၏ သန္တာန်ဝယ် သင်္ခါရ အစရှိသည်တို့၏ ဖြစ်ခြင်းဟူသော သံသရာကို ဆွဲဆောင်
တတ်၏ ဖြစ်စေတတ်၏။ (မူလဋီ၊၂၊၁၂၆။)

ဤ၌ ဖဿ၏ အာရုံကိုတွေ့ထိတတ်သော ဖုသနသဘော， ဝေဒနာ၏ အာရုံ၏အရသာကို ခံစားတတ်-
သော အနုဘ၀နသဘောကို --- အတ္တက တွေ့ထိ၏၊ အတ္တက ခံစား၏ --- ဟု မှားမှားယွင်းယွင်း နှလုံးသွင်းခြင်းကို
ပြုတတ်သော တရားကား အဝိဇ္ဇာမဟုတ်၊ ဒိဋ္ဌိတည်း။ ထိုဒိဋ္ဌိသည် အဝိဇ္ဇာကြောင့် ဖြစ်ရကား အကြောင်းဖြစ်သော
အဝိဇ္ဇာအပေါ်၌ ဒိဋ္ဌိ၏ အာရုံကို မှားမှားယွင်းယွင်း နှလုံးသွင်းခြင်းကို ပြုလုပ်တတ်သော ကတ္တုသတ္တိကို တင်စား
၍ အဝိဇ္ဇာကိုပင် အာရုံကို မှားယွင်းစွာ နှလုံးသွင်းမှုကို ပြုလုပ်တတ်သော ကတ္တားအဖြစ်ဖြင့် ဆိုထားသည်။
ဖလူပစာရ， တဒ္ဓမ္မူပစာရတည်း။ အကျိုး၏ အမည်ကို အကြောင်း၌ တင်စား၍ ခေါ်ဝေါ်သုံးစွဲထားသော စကား
ဟူလိုသည်။ (အနုဋီ၊၂၊၁၃၆။)

တစ်နည်း --- သတ္တဝါဟူသည် အတ္တတည်း။ “ထိုအတ္တသည် သေလျှင် ပြတ်၏”ဟူသော အယူသည်
ဥစ္ဆေဒဒိဋ္ဌိတည်း။ ထိုဥစ္ဆေဒဒိဋ္ဌိကို အကြွင်းမဲ့ ဖြတ်တောက်ပယ်စွန့်ဖို့ရာ “အဝိဇ္ဇာပစ္စယာ သင်္ခါရာ ။ ပ ။ ဖဿ-
ပစ္စယာ ဝေဒနာ” တိုင်အောင်သော ပထမဘ၀စက်ကို ဟောတော်မူအပ်၏။ သင်္ခါရစသော အကျိုးတရားတို့၏
ဖြစ်ခြင်းက အဝိဇ္ဇာစသော အကြောင်းတရားတို့၏ အဆက်မပြတ်ခြင်းကို ထင်ရှားပြ၏။ အကျိုးတရားမရှိဘဲ
အကြောင်းတရားမျှတွင် ရပ်နေလျှင်ကား သံသရာဘ၀စက်သည် အဆက်ပြတ်၏ဟု ဆိုသင့်၏၊ သို့သော် ထိုသို့
အဆက်မပြတ်ပုံကို အကျိုးတရား၏ ဖြစ်ခြင်းက ထင်ရှားပြ၏။ သင်္ခါရစသော အကျိုးတရားတို့၏ ဖြစ်ခြင်းက
အဝိဇ္ဇာစသော အကြောင်းတရားတို့၏ မပြတ်မစဲခြင်းကို ထင်ရှားပြခြင်းကြောင့် ဥစ္ဆေဒဒိဋ္ဌိကို အကြွင်းမဲ့ ဖြတ်-
တောက် ပယ်စွန့်ဖို့ရာ ပထမဘ၀စက်ကို ဟောတော်မူအပ်၏ဟု သိနိုင်၏။ (အဘိ၊ဋ္ဌ၊၂၊၁၈၁။ ဝိသုဒ္ဓိ၊၂၊၂၁၃၊၊)

တဏှာမှ စ၍ ဇရာမရဏတိုင်အောင်သော ဒုတိယဘ၀စက်ကို သဿတဒိဋ္ဌိ = အတ္တသည် မြဲ၏ဟု
ယူသော အယူဝါဒကို ပယ်စွန့်ဖို့ရာ ဟောတော်မူ၏။ အဘယ်ကြောင့် သိနိုင်သနည်း --- ဖြစ်သမျှ အကြောင်း
တရား အကျိုးတရားတို့မှာ တစ်ဘ၀အတွက် ဇရာမရဏဟူသော အဆုံးသတ်တရား ရှိနေသည့်အတွက်ကြောင့်
သဿတ = မြဲ၏ဟု မရှိနိုင်ကြောင်းကို ဒုတိယဘ၀စက်က ထင်ရှားပြသောကြောင့် သိနိုင်သည်။
<r>(အဘိ၊ဋ္ဌ၊၂၊၁၈၁။ ဝိသုဒ္ဓိ၊၂၊၂၁၃။)</r>

ပထမဘ၀စက်၌ --- “ဝိညာဏပစ္စယာ နာမရူပံ” --- ဝယ် စက္ခုစသော အာယတနများ မပြည့်စုံသေးသော
ကလလရေကြည်တည်စခိုက် ရုပ်နာမ်ဖြစ်ပုံကို ပြ၏။ ထိုနောက်မှ --- “နာမရူပပစ္စယာ သဠာယတနံ” --- ဟု
စက္ခုစသော အာယတနတို့၏ ဖြစ်ပုံကို ပြ၏။ ထိုကြောင့် အမိဝမ်းတွင်း၌ ပဋိသန္ဓေတည်နေကြရသော ဂဗ္ဘသေ-
ယျကသတ္တဝါတို့၏ ဖြစ်ပုံနှင့် ကိုက်ညီသော အာယတနတို့၏ အစဉ်အတိုင်း ဖြစ်ပုံကို ပြသောကြောင့် ရှေးပိုင်း
ဘ၀စက်ကို ဂဗ္ဘသေယျကသတ္တဝါတို့အတွက် ဟောတော်မူအပ်၏ဟု သိနိုင်၏။

နောက်ပိုင်း ဘ၀စက်၌ကား --- “ဘ၀ပစ္စယာ ဇာတိ” - ဟု ဟောတော်မူလိုက်လျှင် စက္ခုစသော အာယတန
များလည်း ဥပပတ္တိဘ၀ ဇာတိတို့အရတွင် ပါဝင်၏၊ ကိုယ်ထင်ရှားဖြစ်ကြရသော ဩပပါတိကသတ္တဝါတို့၌လည်း
စက္ခုစသော အာယတနများသည် ပဋိသန္ဓေအခါ၌ တစ်ပြိုင်နက် ဖြစ်ကြ၏။ ထိုကြောင့် ဒုတိယဘ၀စက်ကို
ဩပပါတိကသတ္တဝါတို့အတွက် ဟောတော်မူသည်ဟု သိနိုင်ပါသည်။ (အဘိ၊ဋ္ဌ၊၂၊၁၈၁။ ဝိသုဒ္ဓိ၊၂၊၂၁၃။)