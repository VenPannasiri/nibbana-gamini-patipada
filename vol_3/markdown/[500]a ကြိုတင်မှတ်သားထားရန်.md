### ကြိုတင်မှတ်သားထားရန်

ဖဿတိုင်း၌ အကြောင်းတရား (၄)မျိုးရှိ၏။ 
ယင်း (၄)မျိုးတို့မှာ --- (၁) မှီရာဝတ္ထုရုပ်， (၂) အာရုံ， (၃) ယှဉ်ဖက် အသိစိတ်ဝိညာဏ် = မနာယတန， (၄) ယှဉ်ဖက် စေတသိက် သမ္ပယုတ် ဓမ္မာယတနတို့ပင်တည်း။ 
မှီရာဝတ္ထုရုပ်တို့တွင် စက္ခုဝတ္ထုမှာ စက္ခာယတန， သောတဝတ္ထုမှာ သောတာယတန， ဃာနဝတ္ထုမှာ ဃာနာယတန，ဇိဝှါဝတ္ထုမှာ ဇိဝှါယတန， ကာယဝတ္ထုမှာ ကာယာယတန， ဟဒယဝတ္ထုမှာ ဓမ္မာယတန အသီးအသီး ဖြစ်သည်။ 
အာရုံ (၆)မျိုးတို့ကား အပြင်အာယတန (၆)မျိုးတို့ပင် ဖြစ်ကြသည်။

အကျိုးဖဿနှင့် ယှဉ်ဖက် အသိစိတ်ကား မနာယတနတည်း။ 
အကျိုးဖဿနှင့် ယှဉ်ဖက် စေတသိက် မှန်သမျှကား သမ္ပယုတ် ဓမ္မာယတနတည်း။

ဤ၌ ဉာဏ်ထက်မြက်သူများကား ဖဿ (၆)မျိုး ခွဲ၍ ရှုလိုက ရှုနိုင်၏။ 
သို့သော် မနောသမ္ဖဿကား အလွန်အရာကျယ်၏။ 
ခြုံရှုဖို့ရန်လည်း ခက်ခဲ၏။ 
သို့အတွက် အာယတနဒွါရအလိုက် စိတ္တက္ခဏ တစ်ခုစီခွဲ၍ ရှုခြင်းက ပို၍ အသိဉာဏ်သန့်ရှင်းပေသည်။ 
သို့အတွက် အာယတနဒွါရအလိုက် အကြောင်း အကျိုး သိမ်းဆည်းပုံ စနစ်ကိုသာ တင်ပြပေတော့အံ့ ---