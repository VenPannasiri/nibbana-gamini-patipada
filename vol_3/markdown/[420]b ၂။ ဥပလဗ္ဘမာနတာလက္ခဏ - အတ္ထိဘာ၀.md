### ၂။ ဥပလဗ္ဘမာနတာလက္ခဏ - အတ္ထိဘာ၀

အတ္ထေကစ္စော ပုဂ္ဂလော (အတ္ထိပုဂ္ဂလော) အတ္တဟိတာယ ပဋိပန္နော။ (အဘိ၊၃၊၁၀၉။)

= မိမိ အကျိုးစီးပွားအတွက် ကျင့်သော အချို့သော ပုဂ္ဂိုလ်သည်ရှိ၏၊ --- ဟူရာဝယ် ပုဂ္ဂလဟူသော
ဝေါဟာရပညတ်၏ လောက၌ ရစကောင်းသည်၏ အဖြစ်ကြောင့်လည်းကောင်း၊ ထိုပညတ်၏စွဲယူရာ ခန္ဓာငါးပါး၏
သန္တတိအစဉ် မပြတ်သေးသည်၏ အဖြစ်ကြောင့်လည်းကောင်း ဥပလဗ္ဘမာနတာလက္ခဏ အတ္ထိဘာ၀ = လောက
ပြောရိုးအားဖြင့် ရအပ်သည်၏အဖြစ်ဟူသော သဘောလက္ခဏာရှိသော အတ္ထိဘာ၀ ဖြစ်သည်။ စင်စစ်မှာမူ
မုချဆတ်ဆတ် ပရမတ်သဘောအားဖြင့် ပစ္စုပ္ပန်ခဏတ္တယ ရစကောင်းသော အတ္ထိဘာ၀မဟုတ်။ ဤသို့ မလိုအပ်
သော အတ္ထိဘာ၀ အရှုပ်ရှုပ် လျဉ်းပါးဖွယ်ကို ပယ်မြစ်ခြင်းငှာ --- ပစ္စုပ္ပန္နလက္ခဏေန --- ဟု အဋ္ဌကထာဆရာ-
တော်က ဝိသေသန ကူမတော်မူသည် ဟူလိုသော်။ (မူလဋီ၊၃၊၁၇၅။)

ပုဂ္ဂိုလ်ဟူသည် ပရမတ်အားဖြင့် ထင်ရှားမရှိ။ သို့သော် လူတို့ခေါ်ဝေါ်အပ်သော နာမည်ပညတ်သည်
စိတ်ဖြင့်ယူ၍ ရအပ် ရနိုင်လောက်အောင် ထင်ရှားနေသောကြောင့် “ဥပလဗ္ဘမာနတာလက္ခဏ အတ္ထိဘာ၀”ဟု
ဆိုသည်။ ဥပလဗ္ဘမာန --- ဟူသည် ပုဂ္ဂိုလ်ဟူသော လူတို့ခေါ်ဝေါ်သည့် နာမပညတ်ကို လောကသင်္ကေတ
အဖြစ်ဖြင့် စိတ်ထဲဝယ် ရအပ်ခြင်းပင်တည်း။

တစ်နည်း --- ပုဂ္ဂိုလ်ဟူသော နာမည်ပညတ်၏ စွဲမှီရာက ခန္ဓာ (၅)ပါး ဖြစ်သောကြောင့်လည်းကောင်း，
ထိုခန္ဓာအစဉ်ကလည်း မပြတ်မစဲ ရှိနေသောကြောင့်လည်းကောင်း ---- “ဥပလဗ္ဘမာနလက္ခဏာရှိသောအတ္ထိဘာ၀”
ဟု ဆိုသည်။ ဤနည်း၌ကား ပုဂ္ဂိုလ်ဟူသည် လောကသင်္ကေတအဖြစ်ဖြင့် ရအပ်ရုံသာမက သဘာ၀အဖြစ်ဖြင့်
လည်း ရအပ်သောကြောင့် “ဥပလဗ္ဘမာနတာ အတ္ထိဘာ၀” --- ဟု ဆိုလိုသည်။ (အနုဋီ၊၃၊၂၃၈။)
