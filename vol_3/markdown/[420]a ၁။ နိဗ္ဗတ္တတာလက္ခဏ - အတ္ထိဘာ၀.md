### ၁။ နိဗ္ဗတ္တတာလက္ခဏ - အတ္ထိဘာဝ

**အတ္ထိ မေ ပါပကမ္မံ ကတံ** = “ငါသည် (ငါ့မှာ) ပြုအပ်ပြီးသော မကောင်းမှုရှိ၏၊” --- (မ၊၃၊၂၀၃။) --- ဟူရာ၌ ဤသို့ ပြုအပ်ပြီးသည်၏အဖြစ်ဖြင့် အထူးပြုအပ်သော အတ္ထိဘာဝသည် ဥပါဒ်-ဌီ-ဘင်ဟူသော ခဏတ္တယ ပစ္စုပ္ပန်ဆတ်ဆတ် ရကောင်းသော အတ္ထိဘာဝမဟုတ်၊ သရုပ်အားဖြင့်ကား ပြုအပ်ပြီးသော ကံ၏ အကျိုးမပြီးသေး အကျိုးမပေးသေးသည်၏ အဖြစ်ကြောင့်သာလျှင် “ငါ့ဝယ် ခွေးပုပ်လည်ဆွဲ အမြဲတစေ ရုပ်နာမ်အစဉ်တွင် မြှုပ်နှံထားအပ်သော မကောင်းကျိုးခံစရာ အကုသိုလ်ကံ (ကမ္မသတ္တိ)သည် ရှိချေသေး၏”ဟု လောကတွင် ဆိုကြသော အတ္ထိဘာဝဖြစ်သည်။ 
ယင်းအတ္ထိဘာဝကို နိဗ္ဗတ္တတာလက္ခဏ-အတ္ထိဘာဝ = ဖြစ်ပြီးသည်၏အဖြစ်ဟူသော သဘောလက္ခဏာရှိသော အတ္ထိဘာဝဟု ခေါ်ဆိုသည်။

အတ္ထိ မေ ပါပကမ္မံ ကတံ - ဝယ် ကတံ၌ တ ပစ္စည်းသည် အတိတ်အနက်ဟောတည်း။ 
ထိုကြောင့် “ပြုအပ်ပြီးသော မကောင်းမှုရှိ၏။” - ဟူရာ၌ ပစ္စုပ္ပန်သဘောဖြစ်သော အတ္ထိ မဟုတ်။ 
အတိတ်ဖြစ်လျှင်လည်းလွန်ပြီး ချုပ်ပြီးသာ ဖြစ်၏။ 
သို့ပါလျက် အဘယ်ကြောင့် “အတ္ထိ = ရှိ၏ = ရှိနေ၏”ဟု ဆိုရပါသနည်းဟု မေးဖွယ်ရှိ၏။ 
အဖြေကား --- အကျိုးမပေးရသေးသမျှ ခန္ဓာအစဉ်၌ ကမ္မသတ္တိအဖြစ်ဖြင့် ရှိနေသောကြောင့် “အတ္ထိ = ရှိ၏”ဟု ဆိုရပါသည်။ (မူလဋီ၊၃၊၁၇၅။)

ပြုအပ်ပြီးသည်၏အဖြစ်သည် အထူးပြုအပ်သော ပြောဆိုဆဲ အတ္ထိ၏အဖြစ်သည် ပြုခြင်းကိရိယာ၏ ပြီးပြီး၏အဖြစ်ကိုသာ ပြ၏၊ ပြီးဆဲအဖြစ်ကို မပြ။ 
ထိုကြောင့် နိဗ္ဗတ္တတာလက္ခဏ အတ္ထိဘာဝဟု ဆိုသည်။ 
ဆိုလိုရင်း အနက်သဘောအားဖြင့်ကား ကံ၏ အကျိုးက ဖြစ်ပြီး မဟုတ်သည်၏ အဖြစ်ကြောင့်သာလျှင် ဤ “အတ္ထိ မေ ပါပကမ္မံ ကတံ” --- ဟူသော ပါဌ်၌ အတ္ထိအဖြစ်ကို သိထိုက်၏။ (အနုဋီ၊၃၊၂၃၈။)
