### သီလဗ္ဗတုပါဒါန်ကြောင့် ဘ၀ဖြစ်ပုံ

အခြားတစ်ယောက်သော သူသည်ကား “နွားတို့၏ အလေ့အကျင့် ခွေးတို့၏ အလေ့အကျင့်ဟူသော ဤ
သီလဗ္ဗတုမည်သည်ကား ကာမ၀စရသမ္ပတ္တိဘ၀၌သော်လည်းကောင်း ရူပဘ၀ အရူပဘ၀တို့တွင် တစ်မျိုးမျိုး
သော ဘ၀၌သော်လည်းကောင်း ဖြည့်ကျင့်သော ပုဂ္ဂိုလ်၏ သုခသည် ပြည့်စုံခြင်းရှိသည်၏ အဖြစ်သို့ ရောက်ရှိ
နိုင်၏ဟု ကြားဖူး၍သော်လည်းကောင်း ကြံဆ၍သော်လည်းကောင်း သီလဗ္ဗတုပါဒါန်၏ အစွမ်းကြောင့် ထို
ကာမာ၀စရ သမ္ပတ္တိဘ၀ ရူပဘ၀ အရူပဘ၀တို့တွင် တစ်ပါးပါးသော ဘ၀သို့ ကပ်ရောက်ကြောင်း ဖြစ်သော
ကံကို ပြုစု ပျိုးထောင်၏။ ထိုပုဂ္ဂိုလ်၏ ထိုကံသည် ကမ္မဘ၀ မည်၏။ ထိုကံသည် ဖြစ်စေအပ်ကုန်သော ခန္ဓာ
တို့သည် ဥပပတ္တိဘ၀ မည်၏။ ဤသို့လျှင် သီလဗ္ဗတုပါဒါန်သည်လည်း ကာမကမ္မဘ၀ ကာမဥပပတ္တိဘ၀， ရူပ-
ကမ္မဘ၀ ရူပဥပပတ္တိဘ၀， အရူပကမ္မဘ၀ အရူပဥပပတ္တိဘ၀တို့၏ အကြောင်းတရား ဖြစ်သည်သာ ဖြစ်ပေသည်။
<r>(အဘိ၊ဋ္ဌ၊၂၊၁၇၈။ ဝိသုဒ္ဓိ၊၂၊၂၀၉။)</r>

ဤဘ၀နိဒ္ဒေသပိုင်း၌ သီလဗ္ဗတုပါဒါန်ကို နောက်ဆုံးထား၍ ဖွင့်ဆိုထားခြင်း၌ အကြောင်းကား ဤသို့-
တည်း ---- သီလဗ္ဗတုပါဒါန်သည် အတ္တဝါဒုပါဒါန်လောက်လည်း မပြတ်မပြတ် ဖြစ်ခြင်းသဘော မရှိသည်လည်း
အကြောင်းတစ်ရပ်， သီလဗ္ဗတုပါဒါန်သည် အတ္တဝါဒုပါဒါန်ကိုသာ အကြောင်းခံ၍ ဖြစ်ပေါ်လာနိုင်သဖြင့် အတ္တ-
ဝါဒုပါဒါန်ဟူသော အကြောင်းရှိသည်လည်း တစ်ရပ် ဤအကြောင်းနှစ်ရပ်ကြောင့် သီလဗ္ဗတုပါဒါန်ကို နောက်ဆုံး၌
ထား၍ အဋ္ဌကထာဆရာတော်က ဖွင့်ဆိုသွားခြင်း ဖြစ်သည်။ (မူလဋီ၊၂၊၁၂၄။)

ဤသီလဗ္ဗတုပါဒါန် အတ္တဝါဒုပါဒါန်တို့သည်လည်း နာမရူပပရိစ္ဆေဒဉာဏ်နှင့် ပစ္စယပရိဂ္ဂဟဉာဏ်
နှစ်ပါးကို ရရှိပြီးသူ၏ သန္တာန်ဝယ် ဤဘ၀၌ ထပ်မံဖြစ်ဖို့ရန် အလှမ်းကွာဝေးလျက်ပင် ရှိနေဦးမည် ဖြစ်သည်။
အတိတ် သံသရာတစ်ခွင်၌ကား မဖြစ်ခဲ့ဖူးသည်ဟူ၍ မရှိစကောင်းသည်သာ ဖြစ်သည်။ ဤဉာဏ်နှစ်ပါးကို
မရရှိသေးသော သူတော်ကောင်းတို့၏ သန္တာန်၌ကား အတိတ် အနာဂတ် ပစ္စုပ္ပန် ကာလသုံးပါးလုံး၌ ဥပါဒါန်
လေးပါးလုံးကြောင့်ပင် ကမ္မဘ၀ ဥပပတ္တိဘ၀တို့သည် ထိုက်သလို ဖြစ်ပြီး ဖြစ်ဆဲ ဖြစ်လတ္တံ့ပင် ဖြစ်ကြပေသည်။