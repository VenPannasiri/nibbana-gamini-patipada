### မိစ္ဆာအယူကို တားမြစ်ကြောင်းတရား

အဝိဇ္ဇာကြောင့် သင်္ခါရဖြစ်၏ဟူသော ဤစကားသည် --- “ဗြဟ္မာ ဗိဿဏိုး အစိုးရသူ ပြုစီမံ၏ ပြုလုပ်-
တတ်သူ ဖန်ဆင်းတတ်သူ ထင်ရှားရှိ၏” - ဟု မှားမှားယွင်းယွင်း သိမြင်တတ်သော မိစ္ဆာအယူကို တားမြစ်ကြောင်း
စကားတည်း။

သင်္ခါရကြောင့် ဝိညာဏ်ဖြစ်၏ဟူသော ဤစကားရပ်သည် အတ္တ၏ ဘ၀တစ်ပါးသို့ ပြောင်းသွားခြင်း
ဟူသော မိစ္ဆာအယူကို တားမြစ်ကြောင်း စကားတည်း။ [ကံနှင့် ကံ၏အကျိုးတရားကို နားမလည်သူ မသိသူတို့
သည် “ခန္ဓာကိုယ်၌ အတ္တကောင်ကလေးသည် ရှိ၏” - ဟု ယူဆ၍ ဘ၀တစ်ခု ဆုံးသောအခါ - “ထိုအတ္တကောင်-
ကလေးသည်ပင် ဘ၀သစ်သို့ ပြောင်းရွှေ့သွား၏” - ဟု ယူဆတတ်ကြ၏။ ထိုအယူမှားကို တားမြစ်သောအားဖြင့်
“နောက်ဘ၀၌ ပဋိသန္ဓေဝိညာဏ်အသစ်သည် မိမိပြုအပ်သော ကံ (သင်္ခါရ)ကြောင့်သာ ဖြစ်၏” - ဟု ဟောတော်
မူသဖြင့် - “ဤဘ၀မှ အတ္တက ပြောင်းရွှေ့သွားသည် မဟုတ်ပါ” -- ဟု အတ္တပြောင်းရွှေ့မှု = အတ္တသင်္ကန္တိ
အယူကို တားမြစ်ရာရောက်သည်။ လူသေသွားသောအခါ - “အသက်ထွက်သွားပြီ” - ဟု စွဲယူသော အသက်
ဟူသည်မှာလည်း ဤအတ္တပင်တည်း။ အချို့ကား ဤအသက်ကိုပင် လိပ်ပြာဟုယူဆ၍ လိပ်ပြာနေဖို့ရန် အိမ်ကိုပင်
ပြုလုပ်တတ်ကြသည်။ ဤအယူမှားအားလုံးကို သင်္ခါရပစ္စယာ ဝိညာဏံ --- ဟူသော စကားတော်က တားမြစ်သည်၊၊]
<r>(အဘိ၊ဋ္ဌ၊၂၊၁၈၆။ ဝိသုဒ္ဓိ၊၂၊၂၁၇။)</r>

ဝိညာဏ်ကြောင့် နာမ်ရုပ်ဖြစ်၏ဟူသော ဤစကားတော်သည် အတ္တဟူ၍ မှားသောအားဖြင့် ကြံစည်-
အပ်သော နာမ်နှင့်ရုပ်ဟူသော ဝတ္ထု၏ ကွဲပြားခြင်းကို ပြခြင်းကြောင့် နာမ်နှင့်ရုပ် မကွဲ တစ်လုံးတည်း တစ်ခဲ-
တည်းဟူသော ဃနသညာကို တားမြစ်ကြောင်း စကားတည်း။ (အဘိ၊ဋ္ဌ၊၂၊၁၈၆။ ဝိသုဒ္ဓိ၊၂၊၂၁၇။)

ရုပ်-နာမ် ခန္ဓာ (၅)ပါးကို ဉာဏ်၌ ကွဲပြားမှုမရှိဘဲ မခွဲခြားတော့ဘဲ အတ္တတစ်ခုဟု မှတ်ယူခြင်းကို ---
“ဃနသညာ” --- ဟု ခေါ်၏။ နှစ်ခြမ်းစပ်နေသော ထန်းမြစ်ကို စားခါနီးတွင် ထက်ခြမ်းခွဲလိုက်သကဲ့သို့ ရုပ်နှင့်
နာမ်ကို ခွဲ၍ --- “ဝိညာဏ်ကြောင့် နာမ်ရုပ် ဖြစ်၏။” - ဟု ဟောတော်မူခြင်းသည် ထိုဃနသညာကို တားမြစ်တော်
မူရာ ရောက်ပေသည်။ (မဟာဋီ၊၂၊၃၄၂။)

“နာမ်ရုပ်ကြောင့် သဠာယတန ဖြစ်၏” --- ဤသို့စသော စကားတော်များသည် --- “အတ္တသည် မြင်၏၊
အတ္တသည် ကြား၏၊ အတ္တသည် နမ်းရှူ၏၊ အတ္တသည် စားသောက်၏၊ အတ္တသည် ထိသိ၏၊ အတ္တသည် သိ၏၊
အတ္တသည် တွေ့ထိ၏၊ အတ္တသည် ခံစား၏၊ အတ္တသည် တပ်မက်တတ်၏၊ အတ္တသည် စွဲလမ်း၏၊ အတ္တသည်
ဘ၀အနေအားဖြင့် ဖြစ်၏၊ အတ္တသည် ဇာတိအနေအားဖြင့် ဖြစ်၏၊ အတ္တသည် ဆွေးမြည့်၏၊ အတ္တသည် သေ၏၊
အတ္တသည် စိုးရိမ်သောကဖြစ်၏ = ဝမ်းနည်း၏၊ အတ္တသည် ငိုကြွေး၏၊ အတ္တသည် လွန်စွာဖြစ်သော ဒုက္ခ ရှိ၏၊
အတ္တသည် လွန်စွာဖြစ်သော ဒေါမနဿ ရှိ၏၊ အတ္တသည် လွန်စွာဖြစ်သော ပြင်းစွာပင်ပန်းခြင်း ဥပါယာသ
ရှိ၏။” --- ဤသို့စသော မိစ္ဆာအယူကို တားမြစ်ကြောင်း စကားတည်း။ ထိုကြောင့် မိစ္ဆာအယူကို တားမြစ်ခြင်း
အားဖြင့်လည်း ဤဘ၀စက်ကို ထိုက်သည့်အားလျော်စွာ သိအောင် ကြိုးစားအားထုတ်ပါ။
<r>(အဘိ၊ဋ္ဌ၊၂၊၁၈၆။ ဝိသုဒ္ဓိ၊၂၊၂၁၇။)</r>