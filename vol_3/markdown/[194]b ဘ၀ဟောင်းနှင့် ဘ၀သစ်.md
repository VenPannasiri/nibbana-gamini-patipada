### ဘ၀ဟောင်းနှင့် ဘ၀သစ်

လဒ္ဓပ္ပစ္စယမိတိဓမ္မ ---- မတ္တမေတံ ဘဝန္တရမုပေတိ။

နာဿ တတော သင်္ကန္တိ၊ န တတော ဟေတုံ ဝိနာ ဟောတိ။

ဣတိ ဟေတံ လဒ္ဓပစ္စယံ ရူပါရူပဓမ္မမတ္တံ ဥပ္ပဇ္ဇမာနံ ဘဝန္တရံ ဥပေတီတိ ဝုစ္စတိ၊ န သတ္တော၊ န ဇီဝေါ။
တဿ နာပိ အတီတဘ၀တော ဣဓ သင်္ကန္တိ အတ္ထိ၊ နာပိ တတော ဟေတုံ ဝိနာ ဣဓ ပါတုဘာဝေါ။
<r>(အဘိ၊ဋ္ဌ၊၂၊၁၅၄။)</r>

ဤဆိုအပ်ပြီးသောနည်းဖြင့် ပဋိသန္ဓေအကျိုးကို ပေးဖို့ရန် ကံစသော ရအပ်သော အကြောင်းတရားရှိသည်
ဖြစ်၍ ပဋိသန္ဓေအခါ၌ ဖြစ်ပေါ်လာသော ဤရုပ်တရား နာမ်တရားမျှသည် ဘ၀တစ်ပါးသို့ ကပ်ရောက်၏ဟု
ဆိုရ၏။ သတ္တဝါသည် ကပ်ရောက်သည် မဟုတ်၊ အသက်ကောင် ဇီ၀သည် = (အတ္တသည်) ကပ်ရောက်သည်
မဟုတ်။ ထိုရုပ်တရား နာမ်တရား၏ အတိတ်ဘ၀မှ ဤပစ္စုပ္ပန်ဘ၀သို့ ပြောင်းရွှေ့ခြင်းသည်လည်း မရှိပေ။
အတိတ်ဘ၀က ပြုစုပျိုးထောင်ခဲ့သော ကံစသော အကြောင်းတရားကို ကြဉ်၍လည်း ဤပစ္စုပ္ပန်ဘ၀၌ ထင်ရှား
ဖြစ်ခြင်းသည် မရှိပေ။ (အဘိ၊ဋ္ဌ၊၂၊၁၅၄။)

ဤဂါထာ၌ ---- **လဒ္ဓပစ္စယမိတိဓမ္မ - မတ္တမေတံ ဘဝန္တရမုပေတိ** = ပဋိသန္ဓေအကျိုးကိုပေးဖို့ရန် ကံစသော
ရအပ်သော အကြောင်းတရားရှိသည်ဖြစ်၍ ပဋိသန္ဓေအခါ၌ ဖြစ်ပေါ်လာသော ဤရုပ်တရား နာမ်တရားမျှသည်
ဘ၀တစ်ပါးသို့ ကပ်ရောက်၏ဟု ဆိုရ၏ ---- ဟူသော ဤစကားရပ်ဖြင့် ရှေးရှေးဘ၀က ပြုစုပျိုးထောင်ခဲ့သော
ကံစသော အကြောင်းတရားကို ရရှိသည်ဖြစ်၍ ရုပ်တရား နာမ်တရားများသည် ဘ၀သစ်သို့ ပဋိသန္ဓေအဖြစ်ဖြင့်
ကပ်ရောက်၏ဟု ဆိုသောကြောင့် “သတ္တဝါသည် = အတ္တသည် သေလျှင် ပြတ်၏”ဟု ယူဆသော ဥစ္ဆေဒဒိဋ္ဌိကို
ပယ်ပြီးဖြစ်၏။

**နာဿ တတော သင်္ကန္တိ** = ထိုရုပ်တရား နာမ်တရား၏ အတိတ်ဘ၀မှ ဤပစ္စုပ္ပန်ဘ၀သို့ ပြောင်းရွှေ့ခြင်း
သည်လည်း မရှိပေ ---- ဟူသော ဤစကားရပ်ဖြင့် ---- “ရှေးဘ၀က ရုပ်တရားနာမ်တရား = (အတ္တသည်) ဤဘ၀သို့
ပြောင်းရွှေ့၍ လာ၏”ဟု ယူဆသော သဿတဒိဋ္ဌိကိုလည်း တားမြစ်ပြီး ဖြစ်၏။

**န တတော ဟေတုံ ဝိနာ ဟောတိ** = ထိုအတိတ်ဘ၀က ပြုစုပျိုးထောင်ခဲ့သော ကံစသော အကြောင်းတရား
ကို ကြဉ်၍လည်း ဤပစ္စုပ္ပန်ဘ၀၌ ထင်ရှားဖြစ်ခြင်းသည် မရှိပေ။ ---- ဟူသော ဤစကားရပ်ဖြင့် ---- “သတ္တဝါသည်
အတ္တသည် ပရမတ္တ = ပရမအတ္တ အမည်ရသော ဖန်ဆင်းရှင် တစ်စုံတစ်ယောက်က ဖန်ဆင်းမှုကြောင့် ယခုမှ
သတ္တဝါအသစ် ဖြစ်ပေါ်လာ၏”ဟူသော န၀သတ္တပါတုဘာ၀ဒိဋ္ဌိကိုလည်း (ဖန်ဆင်းရှင်ကြောင့် သတ္တဝါအသစ်
ယခုမှ စတင်၍ ထင်ရှားဖြစ်ပေါ်လာ၏ဟူသော အယူမှားကို) ပယ်ပြီး ဖြစ်၏။

ထိုဆိုအပ်ခဲ့ပြီးသော ကံစသော ရအပ်သော အကြောင်းတရားရှိသော ရုပ်တရား နာမ်တရားမျှသည်သာလျှင်
ဘ၀တစ်ပါးသို့ ကပ်ရောက်၏ ဟူသော အနက်သဘောတရားကို ထင်ရှားသော လူတို့၏ စုတိ ပဋိသန္ဓေအစဉ်ဖြင့်
ထင်ရှားပြကုန်အံ့ ----

**အကျယ်** ---- လွန်ခဲ့ပြီးသော အတိတ်ဘ၀၌ မိမိသဘောအားဖြင့် (ကုန်ပြီးသော အာယုသင်္ခါရ သက်တမ်း
ရှိသည်၏ အဖြစ်ဖြင့်) အလွန်နီးကပ်သော သေခြင်းတရား ရှိသည်မူလည်းဖြစ်သော， မိမိကိုယ်တိုင် အဆိပ်သောက်
ခြင်းစသော မိမိ၏ လုံ့လပယောဂ， သူတစ်ပါးတို့က သတ်ခြင်းစသော သူတစ်ပါးတို့၏ လုံ့လပယောဂကြောင့်
အလွန်နီးကပ်သော သေခြင်းရှိသည်မူလည်းဖြစ်သော， သည်းညည်းမခံနိုင်ကောင်းကုန်သော အလုံးစုံသော
ကိုယ်အင်္ဂါကြီးငယ်တို့၏ အဆက်အစပ်တို့ကို နှောင်ဖွဲ့တတ်သော အကြောတို့ကို ဖြတ်တောက်တတ်ကုန်သော
သေခြင်းဟူသော အဆုံးအပိုင်းအခြား ရှိကုန်သော ဝေဒနာတည်းဟူသော ဓားလက်နက်တို့၏ ပြင်းထန်စွာ
ကျရောက်လာခြင်းကို သည်းမခံနိုင်သော သတ္တဝါတို့၏သန္တာန်ဝယ်， နေပူထဲ၌ ပစ်ချထားအပ်သော စိမ်းစိုသော
ထန်းရွက်ကဲ့သို့ အစဉ်သဖြင့် ခန္ဓာကိုယ်သည် ခြောက်ကပ်လာလတ်သော် စက္ခုစသော ဣန္ဒြေတို့သည် အလွန်
အားနည်းကုန်လတ်သော် ဟဒယဝတ္ထုမျှသည်လည်းကောင်း， ကာယိန္ဒြေ ဇီဝိတိန္ဒြေ မနိန္ဒြေတို့သည်လည်းကောင်း
ဤမျှသာ တည်ရှိကုန်လတ်သေးသော်， ထိုသေခါနီးအခါ၌ ကြွင်းကျန်သော ဟဒယဝတ္ထုကို ကောင်းစွာ မှီသော
ဝိညာဏ်သည် ဂရုကံ， သို့မဟုတ် အမြဲမှီဝဲအပ်သော အာစိဏ္ဏကံ， သေခါနီးအခါ၌ ပြုအပ်သော အာသန္နကံ，
ရှေးရှေးဘ၀ ရှေးရှေးကာလ၌ ပြုအပ်သော ကဋတ္တာကံတို့တွင် အမှတ်မထား တစ်ပါးပါးသော， ရအပ်ပြီးသော
ဂတိ ဥပဓိ ကာလ ပယောဂဟူသော ကြွင်းသော အကြောင်းအထောက်အပံ့ ရှိသော သင်္ခါရဟု ခေါ်ဆိုအပ်သော
ကံကိုလည်းကောင်း， ထိုကံသည် ထင်စေအပ်သော ကမ္မနိမိတ် ဂတိနိမိတ်ဟု ခေါ်ဆိုအပ်သော အာရုံကိုသော်လည်း
အာရုံပြု၍ ဖြစ်ပေါ်လာ၏။ (အဘိ၊ဋ္ဌ၊၂၊၁၅၄။)

[ဤ၌ သေခါနီးအခါဝယ် မျက်စိမမြင်မှု， နားမကြားမှု， နှာခေါင်း အနံ့မရမှု， လျှာ၏ အရသာမတွေ့မှု
စသည်တို့ ဖြစ်တတ်ကြ၏။ စက္ခုဒသကကလာပ်စသော အချို့အချို့သော ကမ္မဇရုပ်ကလာပ်တို့၏ အလွန်
အရေအတွက်နည်းပါးစွာ ဖြစ်မှု， ဖြစ်ဆဲ ကမ္မဇရုပ်တို့၏လည်း အလွန် အားနည်းနေကြမှုကြောင့်တည်း။ ယင်းသို့
အလွန်အားနည်းမှုကိုပင် ချုပ်ကုန်လတ်သော်ဟု အဋ္ဌကထာက ခေါ်ဝေါ်သုံးစွဲထားပေသည်။ မရဏာသန္နဇော
ဝီထိသည် စက္ခုဒွါရဝီထိစသော ပဉ္စဒွါရဝီထိများလည်း ဖြစ်နိုင်ကြောင်းကို ရှေးတွင် ဖွင့်ဆိုခဲ့ပြီ။ ---- အတိမန္ဒ
ဘာဝူပဂမနတံ ဝါ သန္ဓာယ “**နိရုဒ္ဓေသူ**”တိ ဝုတ္တံ၊ န အန၀သေသနိရောဓံ။ ---- (မဟာဋီ၊၂၊၃၁၁။)]

ဤသို့လျှင် ကံ ကမ္မနိမိတ် ဂတိနိမိတ်ဟူသော အာရုံသုံးမျိုးတို့တွင် တစ်မျိုးမျိုးကို အာရုံပြု၍ ဖြစ်ပေါ်လာ
သော ထိုဝိညာဏ်ကို (ဧကတ္တနည်းအရ ဆိုခြင်းတည်း။ စိတ်သန္တတိအစဉ်ကိုဟု ဆိုလိုသည်။)， တဏှာ အဝိဇ္ဇာ
တရားတို့ကို အရိယမဂ်တရားဖြင့် မပယ်ရှားအပ်သေးသည့်အတွက် သံသရာ၏အပြစ် ဘ၀၏အပြစ်ကို မမြင်-
အောင် အဝိဇ္ဇာက ဖုံးလွှမ်းထားအပ်သည် ဖြစ်၍ ထို ကံစသော အာရုံတစ်ပါးပါး၌ တဏှာသည် ညွတ်စေ၏၊
ဝိညာဏ်နှင့် အတူတကွသော သင်္ခါရတို့သည် ပစ်ချသကဲ့သို့ ဖြစ်ကုန်၏။ (အဘိ၊ဋ္ဌ၊၂၊၁၅၄-၁၅၅။)