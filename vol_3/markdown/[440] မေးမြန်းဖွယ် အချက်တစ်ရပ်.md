### မေးမြန်းဖွယ် အချက်တစ်ရပ်

ဤ၌ မေးမြန်းဖွယ် အချက်တစ်ရပ် ရှိလာပြန်၏ --- ဧကန် အနိဋ္ဌဖလဟူသော အလိုမရှိအပ်သော
အကျိုးတရားရှိသော အပြစ်နှင့်တကွဖြစ်သော အဝိဇ္ဇာ၏ အပြစ်မရှိကောင်းသော အကျိုးကို ပေးခြင်းသဘော
လက္ခဏာရှိသော ပုညာဘိသင်္ခါရ， အာနေဉ္ဇာဘိသင်္ခါရတို့၏ အကြောင်းတရား၏ အဖြစ်သည် အဘယ်သို့လျှင်
သင့်နိုင်ပါအံ့နည်း --- ခါးသော တမာစေ့မှ ချိုသော ကြံပင်သည် မဖြစ်နိုင် --- ဤကား အမေးတည်း။

အဖြေ ---- အဘယ်ကြောင့် မသင့် ရှိနိုင်လတ္တံ့နည်း ---- သင့်မြတ်သည်သာ ဖြစ်၏။ မှန်ပေသည်
လောက၌ --- အကျိုးတရားတို့၏ ---

၁။ ဆန့်ကျင်သည်လည်း ဖြစ်သော，

၂။ မဆန့်ကျင်သည်လည်း ဖြစ်သော，

၃။ တူသည်လည်း ဖြစ်သော，

၄။ မတူသည်လည်း ဖြစ်သော，

အကြောင်းတရားသည် ထင်ရှား၏။ ထို အကျိုးတရားတို့ဟူသည်လည်း ဝိပါကဝဋ်တွင် အကျုံးဝင်သော
ဝိပါက်တရားတို့ချည်းသာ မဟုတ်ကုန်။

လောက၌ အကျိုးတရားတို့၏ ဌာန， သဘာ၀， ကိစ္စ အစရှိသောအားဖြင့် ဆန့်ကျင်သော အကြောင်း
တရားသည်လည်းကောင်း， ဌာန， သဘာ၀， ကိစ္စ စသောအားဖြင့် မဆန့်ကျင်သော အကြောင်းတရားသည်
လည်းကောင်း ထင်ရှား၏။

**ဌာနဝိရုဒ္ဓ** ---- အကျယ် ---- ရှေးစိတ်သည် နောက်စိတ်အား အနန္တရစသော ပစ္စယသတ္တိဖြင့် ဖြစ်ပေါ်
လာအောင် ကျေးဇူးပြု၏။ ထိုတွင် ရှေးစိတ်သည် နောက်စိတ်၏ ထင်ရှား တည်ရှိခြင်းအားဖြင့် ဆန့်ကျင်သော
အကြောင်းတရားတည်း။ (ဤကား သာသနာတော်ဘက်က အကြောင်းတည်း။) ရှေးရှေး၌ဖြစ်သော သိပ္ပပညာရပ်
စသည်ကို သင်ယူခြင်းသည်လည်း နောက်နောက်၌ ဖြစ်ကုန်သော သိပ္ပပညာရပ်စသည်ကို သင်ယူခြင်းစသော
လုပ်ငန်းရပ်တို့၏ အကြောင်းတရားသည် ဖြစ်သည်သာတည်း။ (ဤကား လောကီဘက်က အကြောင်းတည်း။)
ဤကား ဌာနအားဖြင့် ဆန့်ကျင်သော အကြောင်းတရားတည်း။ (အဘိ၊ဋ္ဌ၊၂၊၁၄၁။)

**ဌာနဝိရုဒ္ဓေါတိ** အတ္ထိတာဝိရုဒ္ဓေါ။ (မူလဋီ၊၂၊ ၁၀၀။) ဤ၌ ဌာနဝိရုဒ္ဓ --- ဌာနအားဖြင့် ဆန့်ကျင်သော
အကြောင်းတရားအရ --- အတ္ထိတာဝိရုဒ္ဓ = ထင်ရှားရှိသည်၏ အဖြစ်အားဖြင့် ဆန့်ကျင်သော အကြောင်း-
တရားကို ယူပါ။ (အနုဋီ၊၂၊၁၁၀။)

**သဘာ၀ဝိရုဒ္ဓ** --- ကံသည် ရုပ်တရား၏ သဘာ၀ဝိရုဒ္ဓ = သဘောအားဖြင့် ဆန့်ကျင်သော အကြောင်းတရား
တည်း။ စေတနာကို ကံဟု ခေါ်ဆို၏။ ယင်းစေတနာကံကား နာမ်တရားတည်း။ နာမ်တရားကား နမနလက္ခဏာ
= အာရုံသို့ ညွတ်ကိုင်းရှိုင်းခြင်း သဘောလက္ခဏာရှိ၏။ ရုပ်တရားကား ရုပ္ပနလက္ခဏာ = ရှေးရှေး ရုပ်အစဉ်
သန္တတိနှင့် မတူသော နောက်နောက်သော ရုပ်အစဉ်သန္တတိတို့၏ အပူအအေးစသော ဆန့်ကျင်ဘက်
အကြောင်းတရားတို့ကြောင့် မတူသော ဖြစ်ခြင်းဟူသော ဖောက်ပြန်ခြင်း သဘောလက္ခဏာ ရှိ၏။ နာမ်တရားကား
သာရမ္မဏဓမ္မ = အာရုံယူတတ်သော တရားတည်း။ ရုပ်တရားကား အနာရမ္မဏဓမ္မ = အာရုံကို မယူတတ်သော
တရားတည်း။ ကံကား စေတနာသဘာ၀ = စေ့ဆော်ခြင်း သဘောလက္ခဏာ ရှိ၏။ = အာရုံပေါ်သို့ ယှဉ်ဖက်
သမ္ပယုတ်တရားတို့ကို ရောက်အောင် နှိုးဆော်ပေးခြင်း လှုံ့ဆော်ပေးခြင်း သဘောလက္ခဏာ ရှိ၏၊ ရုပ်တရားကား
ရုပ္ပနလက္ခဏာ = ဖောက်ပြန်ခြင်း သဘောလက္ခဏာ ရှိ၏။ ဤသို့လျှင် အကြောင်းကံနှင့် အကျိုးရုပ်တရားတို့သည်
သဘာ၀လက္ခဏာအားဖြင့် ဆန့်ကျင်ကြ၏။ သဘာ၀လက္ခဏာအားဖြင့် ဆန့်ကျင်သော အကြောင်းကံတရားက
အကျိုးရုပ်တရားကို ဖြစ်ပေါ်လာအောင် ကျေးဇူးပြု၏။ (ဤကား သာသနာတော်၏ အကြောင်းတည်း။)

နို့ရည်သည် ချိုသော အရသာရှိ၏၊ သည်းခြေကို ငြိမ်းစေ၏၊ ချိုသော အကျိုးတရားကို ဖြစ်စေခြင်း
သဘောလက္ခဏာရှိ၏၊ နို့ဓမ်းကား ချဉ်သော အရသာရှိ၏၊ သည်းခြေကို တိုးပွားစေ၏၊ ချဉ်စပ်သော အကျိုးတရား
ကို ဖြစ်စေခြင်း သဘောလက္ခဏာရှိ၏။ ဤသို့လျှင် နို့ရည်နှင့် နို့ဓမ်းတို့သည် သဘာ၀အားဖြင့် ဆန့်ကျင်ဘက်
တရားများ ဖြစ်ကြ၏။ သဘာ၀အားဖြင့် ဆန့်ကျင်သော အကြောင်းတရားဖြစ်သော နို့ရည်သည် သဘာ၀အားဖြင့်
ဆန့်ကျင်သော အကျိုးတရားဖြစ်သော နို့ဓမ်းကို ဖြစ်ပေါ်လာအောင် ကျေးဇူးပြုပေး၏။ (ဤကား လောက
အကြောင်းတည်း။) (အဘိ၊ဋ္ဌ၊၂၊၁၄၁။ မူလဋီ၊၂၊၁၀၀။ အနုဋီ၊၂၊၁၁၀။)

**ကိစ္စဝိရုဒ္ဓ** --- အာလောက = အရောင်အလင်းသည် စက္ခုဝိညာဏ် ဖြစ်ပေါ်လာရန် မရှိမဖြစ်သော
အကြောင်းတရားတစ်ခု ဖြစ်၏။ ထိုတွင် အာလောက = အရောင်အလင်းကား ရုပ်တရားဖြစ်၍ အာရုံကို မယူတတ်
အာရုံကို မသိတတ်ပေ။ စက္ခုဝိညာဏ်ကား အာရုံကို ယူတတ်သည့် သာရမ္မဏတရားဖြစ်၍ အာရုံကို (ရူပါရုံကို)
ပိုင်းပိုင်းခြားခြား သိတတ်၏။ အာရုံကို ပိုင်းပိုင်းခြားခြား မသိခြင်းကိစ္စရှိသော အာလောက = အရောင်အလင်း
သည် အာရုံကို ပိုင်းပိုင်းခြားခြား သိခြင်းကိစ္စရှိသော စက္ခုဝိညာဏ်၏ ကိစ္စအားဖြင့် ဆန့်ကျင်သော အကြောင်း
တရား ဖြစ်၏။ မူးယစ်စေခြင်း ကိစ္စမရှိကုန်သော တင်လဲအစရှိသော အဆောက်အဦတို့သည်လည်း မူးယစ်
စေခြင်းကိစ္စရှိသော အရက်၏ ကိစ္စအားဖြင့် ဆန့်ကျင်သော အကြောင်းတရားဖြစ်၏။
(အဘိ၊ဋ္ဌ၊၂၊၁၄၁။ မူလဋီ၊၂၊၁၀၀။)

**ဌာန ၊ အဝိရုဒ္ဓ** --- စက္ခုရူပါဒယော ပန စက္ခုဝိညာဏာဒီနံ ဌာနာဝိရုဒ္ဓါ ပစ္စယာ။ (အဘိ၊ဋ္ဌ၊၂၊၁၄၁။)

စက္ခုပသာဒ， ရူပါရုံ အစရှိသည်တို့သည် စက္ခုဝိညာဏ်စသည်တို့၏ ထင်ရှားတည်ရှိခြင်းအားဖြင့်
မဆန့်ကျင်ကုန်သော တစ်နည်း တည်ရာဌာနအားဖြင့် မဆန့်ကျင်ကုန်သော အကြောင်းတရားတို့ ဖြစ်ကြ၏။
<r>(အဘိ၊ဋ္ဌ၊၂၊၁၄၁။)</r>

**ဌာနဝိရုဒ္ဓေါ**တိ အတ္ထိတာဝိရုဒ္ဓေါ။ (မူလဋီ၊၂၊၁၀၀။)

**ဌာန**န္တိ ဓရမာနတာ အဓိပ္ပေတာတိ ဝုတ္တံ “**ဌာနဝိရုဒ္ဓေါတိ အတ္ထိတာဝိရုဒ္ဓေါ**” --- တိ။ (အနုဋီ၊၂၊၁၁၀။)
အထက်ပါ ဌာနအဝိရုဒ္ဓသဘော၌ မှီရာဝတ္ထုရုပ်နှင့် အာရုံရုပ်တရားတို့သည် ဆိုင်ရာ နာမ်တရားတို့၏
ဌာနအဝိရုဒ္ဓ = ထင်ရှားတည်ရှိခြင်းအားဖြင့် မဆန့်ကျင်ကုန်သော တစ်နည်း တည်ရာဌာနအားဖြင့် မဆန့်ကျင်
ကုန်သော အကြောင်းတရားများဟု ဖွင့်ဆိုထား၏။ တစ်ဖန် ဌာနဝိရုဒ္ဓ အကြောင်းတရား၌ ရှေးစိတ်သည်
နောက်စိတ်၏ ဌာနဝိရုဒ္ဓ အကြောင်းတရားဟု ဖွင့်ဆိုထား၏။ ထိုဌာနဝိရုဒ္ဓကို ဋီကာဆရာတော်များက အတ္ထိတာ
ဝိရုဒ္ဓ = ထင်ရှားတည်ရှိခြင်းအားဖြင့် ဆန့်ကျင်သော အကြောင်းတရားဟု ဖွင့်ဆိုထား၏။

ဤ၌ အဘယ်တရားသည် ထင်ရှားတည်ရှိခြင်းအားဖြင့် အဘယ်တရား၏ ဆန့်ကျင်ဘက် အကြောင်း
တရား ဖြစ်လေသနည်းဟု ဆန်းစစ်ဖို့ရန် ရှိ၏။ အဋ္ဌကထာ၌ ရှေးစိတ်သည် နောက်စိတ်၏ ဌာနဝိရုဒ္ဓ အကြောင်း

တရားဟု ဖော်ပြထား၏။ ရှေးစိတ်ဟူသော အကြောင်းတရားသည် နောက်စိတ်ဟူသော အကျိုးတရား၏ ဥပါဒ်-
ဌီ-ဘင် အားဖြင့် ထင်ရှားဖြစ်ပေါ်လာချိန်ဝယ် ထင်ရှား မရှိတော့ပြီ ဖြစ်၏။ သို့အတွက် ထင်ရှားတည်ရှိခြင်း
အားဖြင့် ဆန့်ကျင်ဘက် အကြောင်းတရားဟူသည်ကို ဆန်းစစ်သင့်ပေသည်။ ---- ဤ၌ ပဋိသန္ဓေဌာန ဘဝင်ဌာန
စုတိဌာနစသော ဌာနများကို ဆိုလိုကြောင်းကို ကေစိဆရာတော်တို့က ယူဆကြ၏။ ယင်းကေစိဝါဒကိုလည်း
မူလဋီကာ ဆရာတော်က ဘဝင်ဌာန， ဇောဌာနအားဖြင့် ဌာနချင်းတူညီသော ရှေးရှေးဘဝင်က နောက်နောက်
ဘဝင်အား ရှေးရှေးဇောက နောက်နောက်ဇောအား အနန္တရစသော ပစ္စယသတ္တိဖြင့် ကျေးဇူးပြုခြင်းကြောင့် ---
ပဋိသန္ဓေဌာန ဘဝင်ဌာန ဇောဌာနစသော ဌာနတို့ကို ဤ၌ ဌာနဝိရုဒ္ဓ အကြောင်းတရားအဖြစ် အလိုမရှိအပ်
ကြောင်းလည်း ရှင်းပြထား၏။ (မူလဋီ၊၂၊၁၀၀။)

သို့အတွက် ဤ၌ -- ရှေးစိတ်က နောက်စိတ်အား ဌာနဝိရုဒ္ဓ သဘောအားဖြင့် ကျေးဇူးပြု၏ဟု ဆိုရာဝယ်-
အကြောင်းဖြစ်သော ရှေးစိတ် ချုပ်ပျက်သွားပြီးပါမှ အကျိုးဖြစ်သော နောက်စိတ်သည် ဖြစ်ပေါ်လာရသဖြင့်
အကျိုးဖြစ်သော နောက်စိတ်သည် ဥပါဒ်-ဌီ-ဘင်အားဖြင့် ထင်ရှားရှိနေချိန်တွင် အကြောင်းဖြစ်သော ရှေးစိတ်
သည် ဥပါဒ်-ဌီ-ဘင်အားဖြင့် ထင်ရှားမရှိတော့ပြီ ဖြစ်၏။ သို့အတွက် အကြောင်းဖြစ်သော စိတ်ကား အဌာန =
ထင်ရှားတည်ရှိခြင်း မရှိ။ အကျိုးဖြစ်သော စိတ်ကား ဌာန = ထင်ရှားတည်ရှိခြင်း ရှိ၏။ ဤသို့လျှင် အကြောင်းနှင့်
အကျိုးတို့သည် အဌာန-ဌာန သဘောအားဖြင့် = ထင်ရှား မတည်ရှိခြင်း， ထင်ရှားတည်ရှိခြင်းသဘောအားဖြင့်
ဆန့်ကျင်ပေသည်။ ဤသို့ ထင်ရှားမတည်ရှိခြင်း ထင်ရှားတည်ရှိခြင်းဟူသော ဆန့်ကျင်ဘက် သဘောအားဖြင့်
အကြောင်းတရားက အကျိုးတရားကို ဖြစ်ပေါ်လာအောင် ကျေးဇူးပြုပေသည်။ ---- ဤသို့ အဓိပ္ပါယ်ကို
ယူဆသင့်ပေသည်။ သို့သော် စူးစမ်းဆင်ခြင်ပါလေ။

**သဘာ၀အဝိရုဒ္ဓ， ကိစ္စအဝိရုဒ္ဓ** ---- ရှေး၌ဖြစ်သော ဇောအစရှိသည်တို့သည် နောက်၌ဖြစ်သော ဇော
အစရှိသည်တို့အား သဘာ၀အားဖြင့် မဆန့်ကျင်သည်လည်း ဖြစ်ကုန်သော ကိစ္စအားဖြင့် မဆန့်ကျင်သည်လည်း
ဖြစ်ကုန်သော အကြောင်းတရားတို့ ဖြစ်ကြကုန်၏။ ရှေးရှေးဇောတို့သည် နောက်နောက်ဇောတို့နှင့် ဇောဟူသော
သဘာ၀အားဖြင့် = ကုသိုလ်ဇောဖြစ်ခြင်း， သို့မဟုတ် အကုသိုလ်ဇောဖြစ်ခြင်း， သို့မဟုတ် ကြိယာဇောဖြစ်ခြင်း，
သောမနဿဇောဖြစ်ခြင်း， ဒေါမနဿဇောဖြစ်ခြင်း， ဥပေက္ခာဇောဖြစ်ခြင်းစသော သဘောအားဖြင့်လည်း
တူညီကြ၏။ ဇောကိစ္စအားဖြင့်လည်း တူညီကြ၏။ ဆန့်ကျင်မှု မရှိပေ။ ရှေးရှေးဇောတို့သည် နောက်နောက်
ဇောတို့အား အနန္တရ， အာသေ၀နစသော ပစ္စယသတ္တိတို့ဖြင့် ကျေးဇူးပြုကုန်၏။ ပထမတဒါရုံက ဒုတိယ
တဒါရုံအား အနန္တရစသော ပစ္စယသတ္တိတို့ဖြင့် ကျေးဇူးပြုရာ၌လည်း အကြောင်းတရားနှင့် အကျိုးတရားတို့သည်
သဘာ၀အားဖြင့်လည်းကောင်း， ကိစ္စအားဖြင့်လည်းကောင်း မဆန့်ကျင်သည်သာ ဖြစ်ပေသည်။ ဤ၌ မဆန့်ကျင်
ဟူသည် သဘာ၀အားဖြင့် တူညီမှုရှိခြင်း ကိစ္စအားဖြင့် တူညီမှုရှိခြင်းကို ဆိုလိုသည်။

ဆန့်ကျင်ဘက် အကြောင်းတရား， မဆန့်ကျင်ဘက် အကြောင်းတရားတို့သည် လောက၌ ထင်ရှားကုန်
သကဲ့သို့ အလားတူပင် သဒိသ-ပစ္စယ = တူသော အကြောင်းတရား， အသဒိသ-ပစ္စယ = မတူသော အကြောင်း
တရားတို့သည်လည်း လောက၌ ထင်ရှားကုန်၏။

**သဒိသ-ပစ္စယ** ---- သဒိသဖြစ်သော တူသောဥတုဟူသော ရုပ်တရားသည် ဥတုဇရုပ်၏， သဒိသဖြစ်သော
တူသော အာဟာရဟူသော ရုပ်သည် (= သဒိသ-ဩဇာသည်) အာဟာရဇရုပ်၏ အကြောင်းတရား ဖြစ်၏။
(သဘာဂဖြစ်သော ဥတု အာဟာရတို့ကြောင့် ဖြစ်သော ဥတုဇရုပ် အာဟာရဇရုပ်တို့ကို ဆိုလိုသည်။) ဤကား
ဓမ္မအားဖြင့် အကြောင်းနှင့်အကျိုး တူပုံတည်း။

သလေးမျိုးစေ့ အစရှိသော အကြောင်းတို့သည် သလေးသီး အစရှိသော အကျိုးတို့၏ သဒိသပစ္စယ =
တူညီသော အကြောင်းတရား ဖြစ်ပေသည်။ အကြောင်းဖြစ်သော သလေးမျိုးစေ့နှင့် အကျိုးဖြစ်သော သလေး
စပါးသီးတို့သည် တူညီလျက်ပင် ရှိကြ၏။ ဤကား လောကဥပမာအားဖြင့် အကြောင်းနှင့်အကျိုး တူပုံတည်း။
<r>(အဘိ၊ဋ္ဌ၊၂၊၁၄၁။)</r>

**အသဒိသ-ပစ္စယ** ---- ရုပ်တရားနှင့် နာမ်တရားသည် သဘာ၀အားဖြင့် ကွဲပြားလျက်ရှိ၏၊ မတူညီကြပေ။
မတူသည်လည်းဖြစ်သော ရုပ်တရားသည် နာမ်တရား၏လည်းကောင်း， နာမ်တရားသည်လည်း ရုပ်တရား၏
လည်းကောင်း အကြောင်းတရား ဖြစ်၏။ (ရုပ်က နာမ်အား ကျေးဇူးပြုရာ၌ အာရမ္မဏစသော ပစ္စည်းတရားများ
ကိုလည်းကောင်း， ဝတ္ထုပုရေဇာတစသော ပစ္စည်းတရားများကိုလည်းကောင်း ရည်ညွှန်းထားပေသည်။ နာမ်က
ရုပ်အား ကျေးဇူးပြုရာ၌ ပစ္ဆာဇာတစသော ပစ္စည်းများကို ရည်ညွှန်းထားပေသည်။) နွားမွေး ဆိတ်မွေးတို့သည်
နေစာမြက် = မြေစာမြက်၏ အကြောင်းတရားတို့ ဖြစ်ကြ၏။ ဦးချို နို့ဓမ်း နှမ်းမုံ့ညက် အစရှိသော အကြောင်း
တရားတို့သည် မြက် နံ့သာ ကောက်ရိုးစသည့် အကျိုးတရားတို့၏ မတူသော အကြောင်းတရားတို့ ဖြစ်ကြ၏။
<r>(အဘိ၊ဋ္ဌ၊၂၊၁၄၁။)</r>

တစ်ဖန် ---- အကြင် အကြောင်းတရားတို့သည် အကြင် အကျိုးတရားတို့၏ -

၁။ ဝိရုဒ္ဓ = ဆန့်ကျင်သော အကြောင်းတရား，

၂။ အဝိရုဒ္ဓ = မဆန့်ကျင်သော အကြောင်းတရား，

၃။ သဒိသ = တူသော အကြောင်းတရား，

၄။ အသဒိသ = မတူသော အကြောင်းတရားတို့ ဖြစ်ကြကုန်၏။

ထိုအကျိုးတရားတို့သည် ထိုအကြောင်းတရားတို့၏ ဝိပါက်တရားတို့ချည်း မဟုတ်ကြကုန်။ ဤသို့လျှင်
ဤအဝိဇ္ဇာသည် မိမိကြောင့် ဖြစ်ပေါ်လာနိုင်သည့် အကျိုးဝိပါက်နှင့် စပ်သဖြင့် ဧကန် အလိုမရှိအပ်သော အနိဋ္ဌ
အကျိုးရှိသည်， သဘာ၀အားဖြင့် အပြစ်နှင့်တကွ ဖြစ်သည် ဖြစ်လျှင်မူလည်း အလုံးစုံလည်း ဖြစ်ကုန်သော
ထိုပုညာဘိသင်္ခါရ， အပုညာဘိသင်္ခါရ， အာနေဉ္ဇာဘိသင်္ခါရတို့အား ထိုက်သည့်အားလျော်စွာ ဌာန， ကိစ္စ，
သဘာ၀အားဖြင့် ဆန့်ကျင် မဆန့်ကျင်သော အကြောင်း၏ အဖြစ်ဖြင့်လည်းကောင်း， တူ， မတူသော အကြောင်း၏
အဖြစ်ဖြင့်လည်းကောင်း， ကျေးဇူးပြုတတ်၏ဟု သိရှိပါလေ။ (အဘိ၊ဋ္ဌ၊၂၊၁၄၁။)

ပုဂ္ဂိုလ်တစ်ဦးသည် ---- (၁) စုတေခြင်း， (၂) ပဋိသန္ဓေတည်နေခြင်း， (၃) သံသရာ， (၄) သင်္ခါရတို့၏
လက္ခဏာ， (၅) ပဋိစ္စသမုပ္ပန္နဓမ္မ ဤ (၅)ဌာနတို့၌ တွေဝေ၏၊ ထိုပုဂ္ဂိုလ်သည်ကား ယင်းသင်္ခါရသုံးမျိုးတို့ကို ပြုစု
ပျိုးထောင်တော့၏။ ထိုကြောင့် ဤအဝိဇ္ဇာသည် သင်္ခါရသုံးမျိုးလုံးတို့၏ အကြောင်းတရား ဖြစ်သည်ဟု သိနိုင်၏။

၁။ **စုတေခြင်း၌ တွေဝေခြင်း** --- စုတေခြင်း၌ တွေဝေသော ပုဂ္ဂိုလ်သည် အလုံးစုံသော ဘ၀တို့၌ --- “ခန္ဓာတို့၏
ပျက်စီးခြင်းသည် မရဏတည်း” --- ဤသို့ ခန္ဓာတို့၏ ပျက်စီးခြင်းတည်းဟူသော စုတိကို ဉာဏ်ဖြင့် ပိုင်းခြား
မယူနိုင်သည် မသိသည်ဖြစ်၍ --- သတ္တဝါသည် သေ၏၊ သတ္တဝါ၏ အရပ်တစ်ပါးသို့ = ဘ၀တစ်ပါးသို့ ပြောင်းရွှေ့
ခြင်းသည် ဖြစ်၏။ --- ဤသို့စသော အကြံတို့ကို အထူးထူး ကြံစည်နေတတ်၏။ (အဘိ၊ဋ္ဌ၊၂၊၁၄၂။)

၂။ **ပဋိသန္ဓေတည်နေခြင်း၌ တွေဝေခြင်း** --- ပဋိသန္ဓေတည်နေခြင်း၌ တွေဝေသော သူသည် အလုံးစုံသော
ဘ၀တို့၌ --- “ခန္ဓာတို့၏ ထင်ရှားဖြစ်ခြင်းသည် ဇာတိတည်း” --- ဤသို့ ပဋိသန္ဓေတည်နေရခြင်းကို ဉာဏ်ဖြင့်
ပိုင်းခြားမယူနိုင်သည် မသိသည် ဖြစ်၍ --- သတ္တဝါသည် ပဋိသန္ဓေ တည်နေ၏၊ သတ္တဝါ၏ အသစ်ဖြစ်သော
ကိုယ်၏ ထင်ရှားဖြစ်ခြင်းသည် ဖြစ်၏ --- ဤသို့စသော အကြံတို့ကို အထူးထူး ကြံစည်နေတတ်၏။ (မိဘတို့၏
ပဋိသန္ဓေမျိုးစေ့ကြောင့် လူဖြစ်လာရမှု စသည်တို့ကို ကြံစည် စိတ်ကူးမှုမျိုးများတည်း။) (အဘိ၊ဋ္ဌ၊၂၊၁၄၂။)

ဤလောက၌ အချို့သောသူတို့သည် --- “ဟောင်းနွမ်းလေပြီးသော အဝတ်ကိုစွန့်၍ အခြားအဝတ်သစ်ကို
ယူသကဲ့သို့ အတ္တသည် ကိုယ်ဟောင်းကို စွန့်၍ ချမ်းသာကို ရှာလျက် ကိုယ်အသစ်ကို ယူသည်” --- ဟု မှားယွင်း
သော အယူရှိကြ၏။ (ဘဂဝါဂီတိ-အပိုင်း-၁၁။ နံပါတ်-၂၂-ဂါထာ) ထိုအယူမျိုးကို ဆိုလို၏။ (ပြည်၊၄၊၉၈။)

၃။ **သံသရာ၌ တွေဝေခြင်း** --- ခန္ဓာ-အာယတန-ဓာတ်တို့၏ အဆက်မပြတ် ဖြစ်၍နေသော ရုပ်-နာမ် အစဉ်
အတန်းကို သံသရာဟူ၍ ခေါ်ဆို၏။ သံသရာ၌ တွေဝေသော သူသည် = ပရမတ်သို့ ဉာဏ်အမြင်ဆိုက်အောင်
မပြတ်မစဲ ဖြစ်နေသော ရုပ်နာမ်အစဉ်အတန်းကို မသိသောသူသည် ယင်း သံသရာကို “ခန္ဓာ-အာယတန-ဓာတ်
တို့၏ အဆက်မပြတ် ဖြစ်၍နေသော အစဉ်အတန်း”ဟု ဉာဏ်ဖြင့် ပိုင်းခြားမယူနိုင်သည် မသိသည်ဖြစ်၍ ---
“ဤသတ္တဝါသည် ဤလောကမှ နောက်လောကသို့ သွား၏၊ တစ်ပါးသော လောကမှ ဤလောကသို့ လာ၏”
ဤသို့စသော အကြံတို့ကို အထူးထူး အပြားပြား ကြံစည်၍ နေတတ်၏။ (အဘိ၊ဋ္ဌ၊၂၊၁၄၂။)

၄။ **သင်္ခါရတရားတို့၏ လက္ခဏာ၌ တွေဝေခြင်း** --- ရုပ်-နာမ်-ကြောင်း-ကျိုး = သင်္ခါရတရားတို့၏ သဘာ၀
လက္ခဏာ သာမညလက္ခဏာ၌ တွေဝေသောသူသည် သင်္ခါရတရားတို့၏ ကိုယ်ပိုင်သဘာ၀လက္ခဏာ အသီးအသီး
ကိုလည်းကောင်း， အနိစ္စ-ဒုက္ခ- အနတ္တဟူသော သာမညလက္ခဏာကိုလည်းကောင်း ဉာဏ်ဖြင့် ပိုင်းခြားမယူနိုင်-
သည် မသိသည် ဖြစ်၍ သင်္ခါရတရားတို့ကို အတ္တဟူ၍လည်းကောင်း， အတ္တ၏ ဥစ္စာဟူ၍ လည်းကောင်း， ဓု၀ =
ခိုင်မြဲ၏ဟူ၍လည်းကောင်း， သုဘ = တင့်တယ်၏ဟူ၍လည်းကောင်း， သုခ = ချမ်းသာ၏ဟူ၍လည်းကောင်း
အထူးထူး အပြားပြား ကြံစည်တတ်၏။ (အဘိ၊ဋ္ဌ၊၂၊၁၄၂။)

၅။ **ပဋိစ္စသမုပ္ပန္နဓမ္မတို့၌ တွေဝေခြင်း** --- ပဋိစ္စသမုပ္ပန္နဓမ္မ အမည်ရသော အကြောင်းတရားတို့ကို အစွဲပြု၍
ကောင်းစွာ ဖြစ်ပေါ်လာကြသော အကျိုးတရားတို့၌ တွေဝေသော အမှန်အတိုင်း မသိသောသူသည် အဝိဇ္ဇာအစရှိ
သော အကြောင်းတရားတို့ကြောင့် သင်္ခါရအစရှိသော အကျိုးတရားတို့၏ ဖြစ်ပုံကို ဉာဏ်ဖြင့် ပိုင်းခြား မယူနိုင်သည်
မသိသည် ဖြစ်၍ --- “အတ္တသည် သိလည်း သိ၏၊ မသိလည်း မသိ၊ ထိုအတ္တသည်သာလျှင် ကိုယ်တိုင်လည်းပြု၏၊
သူတစ်ပါးကိုလည်း ပြုစေ၏။ ထိုအတ္တသည် ပဋိသန္ဓေအခါ၌ ဖြစ်၏ = ပဋိသန္ဓေတည်နေ၏။ ထိုအတ္တ၏ ပရမာ-
ဏုမြူ， ပရမေသွာ မဟာဗြဟ္မာစသော အစိုးရသူ ဖန်ဆင်းရှင်တို့သည် ကလလရေကြည် အစရှိသည်တို့၏ အဖြစ်ဖြင့်
ကောင်းစွာတည်ထောင် ဖန်ဆင်း၍ စက္ခုစသော ဣန္ဒြေတို့ကို ပြီးစီးစေကုန်၏။ ထိုအတ္တသည် စက္ခုစသော ဣန္ဒြေ
တို့နှင့် ပြည့်စုံသည်ဖြစ်၍ တွေ့ထိ၏၊ ခံစား၏၊ မွတ်သိပ် ဆာလောင်မှု တဏှာကို ပြု၏။ စွဲလမ်း၏၊ ရှေးဘ၀နှင့်
နောက်ဘ၀၏ ဆက်စပ်မှုကို ပြု၏။ ထိုအတ္တသည် တစ်ဖန် ဘ၀တစ်ပါး၌ ဖြစ်ပြန်၏” -- ဤသို့သော်လည်းကောင်း，

“ခပ်သိမ်းကုန်သော အတ္တဟု သတ်မှတ်အပ်သော သတ္တဝါတို့သည် မပြတ်နိုင်သော ကြိုးဖြင့် သီကုံးထားအပ်
သော မပျက်မကွဲနိုင်သော ပတ္တမြားလုံး ရွဲလုံးတို့၏ ကိန်းသေမြဲသော အပိုင်းအခြား အစဉ်အတန်းကဲ့သို့ ဂတိ
တစ်ခုပြီး ဂတိတစ်ခု， ဇာတိတစ်ခုပြီး ဇာတိတစ်ခု， ဘ၀တစ်ခုပြီး ဘ၀တစ်ခုတို့၌ အတ္တမည်သော ကိုယ်ကောင်၏
ထိုက်သည်အားလျော်စွာ ရှေ့နောက်၏ အဖြစ်ဖြင့် ဖြစ်ခြင်းဟု ဆိုအပ်သော ကိန်းသေမြဲသော ပေါင်းဆုံခြင်းကြောင့်
နတ် လူစသော ထိုထိုအဖြစ်တို့၌ ကိုင်းညွတ်ကြကုန်၏၊” ---- ဤသို့သော်လည်းကောင်း အထူးထူး အပြားပြား
ကြံစည်၍ နေတတ်၏။ (အဘိ၊ဋ္ဌ၊၂၊၁၄၂။)

ထိုသတ္တဝါသည် ဤဆိုအပ်ပြီးသော နည်းဖြင့် အဝိဇ္ဇာက မကာဏ်းသော်လည်း ကာဏ်းသကဲ့သို့
ပြုအပ်သည် ဖြစ်၍ ဤဆိုအပ်ပြီးသော နည်းဖြင့် အထူးထူး အပြားပြား ကြံစည်လျက် သင်္ခါရသုံးမျိုးတို့ကို
တည်ထောင်ဖန်ဆင်း၏။

ဥပမာမည်သည်ကား ---- မျက်စိနှစ်ဖက်လုံး ပျက်နေသည့် ဝမ်းတွင်းကာဏ်းသည် မြေပေါ်၌ လှည့်လည်
သွားလာလတ်သော် လမ်းမှန်ကိုလည်း သွားမိသကဲ့သို့， လမ်းမှားကိုလည်း သွားမိသကဲ့သို့， ကြည်းကုန်း
အရပ်ကိုလည်း သွားမိသကဲ့သို့， ချိုင့်ဝှမ်းရာ အရပ်ကိုလည်း သွားမိသကဲ့သို့， မညီညွတ်သော အရပ်ကိုလည်း
သွားမိသကဲ့သို့， ဤဥပမာအတူ ----

အဝိဇ္ဇာက ပညာမျက်စိကို ကာဏ်းအောင် ပြုလုပ်ထားသဖြင့် ပညာမျက်စိကာဏ်းနေသော ထိုလူမိုက်သည်
ရံခါ ပုညာဘိသင်္ခါရကိုလည်း ပြုစုပျိုးထောင်မိ၏၊ ရံခါ အပုညာဘိသင်္ခါရကိုလည်း ပြုစုပျိုးထောင်မိ၏၊ ရံခါ
အာနေဉ္ဇာဘိသင်္ခါရကိုလည်း ပြုစုပျိုးထောင်မိ၏။

ယထာပိ နာမ ဇစ္စန္ဓော၊ နရော အပရိဏာယကော။

ဧကဒါ ယာတိ မဂ္ဂေန၊ ဥမ္မဂ္ဂေနာပိ ဧကဒါ။

သံသာရေ သံသရံ ဗာလော၊ တထာ အပရိဏာယကော။

ကရောတိ ဧကဒါ ပုညံ၊ အပုညမပိ ဧကဒါ။

ယဒါ ဉတွာ စ သော ဓမ္မံ၊ သစ္စာနိ အဘိသမေဿတိ။

တဒါ အဝိဇ္ဇူပသမာ၊ ဥပသန္တော စရိဿတိ။ (အဘိ၊ဋ္ဌ၊၂၊၁၄၂-၁၄၃။)

ယထာပိ နာမ = ဖြစ်သင့်ဖြစ်ရာ နှိုင်းခိုင်းဖွယ်ရာ လောကဥပမာ မည်သည်ကား။ ဇစ္စန္ဓော = ပဋိသန္ဓေအားဖြင့်
ဝမ်းတွင်းကာဏ်း (ကန်း) ဖြစ်သော၊ နရော = သတ္တဝါသည်။ အပရိဏာယကော = ရှေ့ဆောင်လမ်းပြ ဖေး
ကူမမည့်သူ မရှိသည်။ သမာနော = ဖြစ်လတ်သော်။ ဧကဒါ = တစ်ရံတစ်ခါ၌။ မဂ္ဂေနပိ = မှန်သောလမ်းဖြင့်လည်း။
ယာတိ = သွားမိ၏။ ဧကဒါ = တစ်ရံတစ်ခါ၌။ ဥမ္မဂ္ဂေနာပိ = မှားသောလမ်းဖြင့်လည်း။ ယာတိ = သွားမိ၏။

တထာ = ထို့အတူ။ သံသာရေ = ခန္ဓာ-အာယတန-ဓာတ်တို့၏ အဆက်မပြတ် ဖြစ်၍နေရာ အစဉ်အတန်းဟု
ခေါ်ဆိုအပ်သော သံသရာ၌။ သံသရံ = သံသရန္တော = ဇာတိမမြုံ ဖြစ်ပျက်တုံလျှင် တလုံလဲလဲ ဆင်းရဲတာရှည်
ကျင်လည်၍နေရသော။ ဗာလော = အဝိဇ္ဇာဖုံးလွှမ်းသဖြင့် ပညာမျက်စိကာဏ်း၍နေသော ငမိုက်သားသည်။
အပရိဏာယကော = ရှေ့ဆောင်လမ်းပြမည့် ကလျာဏမိတ္တဟု ခေါ်ဆိုအပ်သော မိတ်ကောင်းဆွေကောင်း
ဆရာကောင်းသမားကောင်း မရှိသည်။ တစ်နည်း ---- အပရိဏာယကော = နိဗ္ဗာန်သို့ ပို့ဆောင်တတ်သော
အရဟတ္တမဂ်တိုင်အောင်သော ဉာဏ်ပညာမရှိသည်။ သမာနော = ဖြစ်လတ်သော်။ ဧကဒါ = တစ်ရံတစ်ခါ၌။
ပုညံပိ = ကောင်းမှုကုသိုလ်ကိုလည်း။ ကရောတိ = ပြုမိတတ်၏။ ဧကဒါ = တစ်ရံတစ်ခါ၌။ အပုညမပိ = မကောင်းမှု
အကုသိုလ်ကိုလည်း။ ကရောတိ = ပြုမိတတ်၏။

ယဒါစ = ဘုရားသာသနာ ရောင်ဝါထွန်းပ အကြင် အခါကာလ၌ကား။ သော ဗာလော = အဝိဇ္ဇာ
အမိုက်တိုက်က ပိတ်ဖုံးကာဆီး၍ ထားအပ်သော ပညာမျက်စိကာဏ်း၍နေသော ထိုပုထုဇန် ငမိုက်သားသည်။
ဓမ္မံ = သစ္စာလေးပါးကို ထင်ရှားပြတတ်သည့် တရားတော်မြတ်ကို။ (သပ္ပူရိသူပနိဿယေန = သူတော်ကောင်း-
တည်းဟူသော အားကြီးသောမှီရာ ဥပနိဿရည်းဖြင့်) ဉတွာ = သမ္မာဒိဋ္ဌိ ဉာဏ်ပညာဖြင့် ကိုယ်တိုင်မျက်မှောက်
ထွင်းဖောက်သိမြင်ရသည် ဖြစ်၍။ တစ်နည်း ---- ဓမ္မံ = အလုံးစုံသော သဘာ၀ဓမ္မ ဟူသမျှတို့တွင် အသာဆုံး
အမြတ်ဆုံးဖြစ်သည့် နိဗ္ဗာန်တရားတော်မြတ်ကို။ (မဂ္ဂဉာဏေနေ၀ = ဖြူစင်မြင့်မြတ် အတိဥက္ကဌ် ဖြစ်သော
အရိယမဂ်ဉာဏ်ဖြင့်သာလျှင်) ဉတွာ = သိရှိရ၍။ သစ္စာနိ = ကြွင်းသော သစ္စာတို့ကိုလည်း။ အဘိသမေဿတိ
= ထိုးထွင်း၍ သိလတ္တံ့။ တဒါ = သစ္စာလေးရပ် တရားမြတ်ကို သမ္မာဒိဋ္ဌိဉာဏ်ပညာဖြင့် ကိုယ်တိုင်မျက်မှောက်
ထွင်းဖောက်သိမြင်ရာ ထိုအခါ၌။ အဝိဇ္ဇူပသမာ = အဝိဇ္ဇာ၏ ငြိမ်းအေးခြင်းကြောင့်။ ဥပသန္တော = ကိလေသာ
ဟူသော အပူခပ်သိမ်းမှ အငြိမ်းကြီးငြိမ်း အအေးကြီးအေးရသည် ဖြစ်၍။ စရိဿတိ = လှည့်လည်ကျက်စား
သွားလာနေထိုင်ရပေလတ္တံ့။ (အဘိ၊ဋ္ဌ၊၂၊၁၄၂-၁၄၃။)

အသင်သူတော်ကောင်း၏ လက်ရှိပဋိသန္ဓေကို ဖြစ်စေတတ်သော သင်္ခါရမှာ ကာမာ၀စရ ပုညာဘိ-
သင်္ခါရသာ ဖြစ်၍， အတိတ်ဘ၀က ပြုစုပျိုးထောင်ခဲ့သော အဝိဇ္ဇာကြောင့် ယင်းအတိတ်ဘ၀၌ပင် ပြုစု
ပျိုးထောင်ခဲ့သော ကာမာ၀စရ ပုညာဘိသင်္ခါရ ဖြစ်ပုံကို ဉာဏ်ဖြင့် မြင်အောင်ကြည့်၍ ----

အဝိဇ္ဇာ ဖြစ်ခြင်းကြောင့် သင်္ခါရ ဖြစ်၏။

အဝိဇ္ဇာက အကြောင်းတရား၊ သင်္ခါရက အကျိုးတရား ---- ဟု

ဤမျှသာ အကြောင်း အကျိုးတို့ကို သိမ်းဆည်းထားနှင့်ပါဦး။ နောက်ပိုင်းကာလဝယ် အတိတ်
အဆက်ဆက်သို့ ဉာဏ်ကို စေလွှတ်၍ သိမ်းဆည်းနိုင်သောအခါမှ အဝိဇ္ဇာကြောင့် ကြွင်းကျန်သော သင်္ခါရများ
ထိုက်သလို ဖြစ်ခဲ့ပုံကို ဉာဏ်ဖြင့် မြင်အောင် ကြည့်၍ အကြောင်းတရား အကျိုးတရားတို့ကို ထပ်မံ၍
သိမ်းဆည်းရမည် ဖြစ်ပေသည်။ ယခုအခါတွင်ကား အတိတ် အဝိဇ္ဇာ သင်္ခါရမှသည် အနာဂတ် ဇာတိ
ဇရာမရဏသို့တိုင်အောင် တိုးလျှိုပေါက် အကြောင်းတရား အကျိုးတရားတို့ကို သိမ်းဆည်းဖို့ရန်သာ ဦးစား
ပေး၍ ရှုထားနှင့်ပါဦး။
