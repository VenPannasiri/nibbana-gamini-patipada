## အဝိဇ္ဇာပစ္စယာ သင်္ခါရာ

**သင်္ခါရ --- သင်္ခတမဘိသင်္ခရောန္တီတိ သင်္ခါရာ** --- (အဘိ၊ဋ္ဌ၊၂၊၁၂၇။) ဟူသည်နှင့်အညီ သင်္ခတ အမည်ရသော
ခန္ဓာ (၅)ပါး， ဝိပါကဝဋ် ရုပ်-နာမ် အကျိုးတရားစုကို ဖြစ်ပေါ်လာအောင် ပြုစီမံတတ်သောကြောင့် လောကီ
ကုသိုလ်စေတနာ， အကုသိုလ်စေတနာ တရားစုသည် သင်္ခါရမည်၏။

၁။ ဒါန သီလ ဘာ၀နာ စသည်တို့၏ အစွမ်းဖြင့် ဖြစ်သော ကာမာ၀စရ မဟာကုသိုလ်စေတနာ (၈)မျိုး，
ဘာ၀နာ၏ အစွမ်းဖြင့် ဖြစ်သော စတုက္ကနည်းအရ ရူပါ၀စရကုသိုလ်ဈာန် (၄)မျိုးနှင့် ယှဉ်သော ရူပါ၀စရ
ကုသိုလ်စေတနာ (၄)မျိုး， ပဉ္စကနည်းအရ ရူပါ၀စရ ကုသိုလ်ဈာန် (၅)မျိုးနှင့် ယှဉ်သော ရူပါ၀စရ ကုသိုလ်
စေတနာ (၅)မျိုး --- ဤ (၁၃)မျိုးသော ကုသိုလ်စေတနာသည် **ပုညာဘိသင်္ခါရ** မည်၏။ ကာမာ၀စရ မဟာ-
ကုသိုလ်စေတနာသည် ကာမသုဂတိ (၇)ဘုံ၌， ရူပါ၀စရ ကုသိုလ်စေတနာသည် ရူပ (၁၆)ဘုံ၌ ခန္ဓာ (၅)ပါး
ဝိပါကဝဋ် အကျိုးတရားစုကို ထိုက်သည်အားလျော်စွာ ဖြစ်ပေါ်လာအောင် ပြုစီမံတတ်သောကြောင့် ပုညာဘိ-
သင်္ခါရမည်၏။

ဤ (၁၃)မျိုးသော ကုသိုလ် စေတနာသည် မိမိကို ပြုစုပျိုးထောင်တတ်သော ပုဂ္ဂိုလ်ကို မကောင်းမှု၏
အကျိုးဖြစ်သော ဝိပါကဒုက္ခမှလည်းကောင်း， စေတသိကဒုက္ခ， သံကိလေသဒုက္ခမှလည်းကောင်း ဖြူစင်အောင်
သုတ်သင်တတ်သည်၏ အဖြစ်ကြောင့် ပုညမည်၏။ စီးပွားချမ်းသာကို လိုလားတောင့်တသော အဇ္ဈာသယဓာတ်
ဖြင့် ကောင်းမှုကုသိုလ်ကို ပြုစုပျိုးထောင်၏၊ ထိုစီးပွားချမ်းသာကို ဖြစ်စေခြင်းအားဖြင့် ပြီးစီးစေခြင်းအားဖြင့်
ကောင်းမှုပြုသူ၏ အလိုအဇ္ဈာသယဓာတ်ကို ပြည့်စေတတ်သောကြောင့်လည်း ယင်းကုသိုလ်စေတနာသည်
ပုညမည်၏။ ပူဇော်ထိုက်သော သုဂတိဘ၀ကို ဖြစ်စေတတ်သောကြောင့်လည်း ယင်းကုသိုလ်စေတနာသည်
ပုညမည်၏။ ယင်းကုသိုလ်စေတနာသည် အကျိုးဝိပါက်နာမ်တရားကိုလည်းကောင်း， ကဋတ္တာအမည်ရသော
အကျိုးရုပ်တရားကိုလည်းကောင်း ဖြစ်ပေါ်လာအောင် ပြုစီမံတတ်သည်၏ အဖြစ်ကြောင့်လည်း အဘိသင်္ခါရ
မည်၏။ ပုညလည်းမည်၍ အဘိသင်္ခါရလည်း အမည်ရသော ယင်းကာမာ၀စရ ရူပါ၀စရ ကုသိုလ်စေတနာသည်
ပုညာဘိသင်္ခါရမည်၏။ (အဘိ၊ဋ္ဌ၊၂၊၁၃၄။ မူလဋီ၊၂၊၉၃။)

၂။ ပါဏာတိပါတ = သူ့အသက်ကိုသတ်ခြင်း စသည်တို့၏ အစွမ်းဖြင့် ဖြစ်သော အကုသိုလ်စေတနာ
(၁၂)မျိုးသည် ပုည၏ ဆန့်ကျင်ဘက် ဖြစ်သောကြောင့် အပုညမည်၏။ ထိုအပုည အမည်ရသော အကုသိုလ်
စေတနာသည် အပါယ်ဒုဂ္ဂတိ၌ အကျိုးဝိပါက်ကို ပြုစီမံတတ်သောကြောင့် အဘိသင်္ခါရလည်း မည်၏။
အပုညလည်း မည်၍ အဘိသင်္ခါရလည်း မည်သော ယင်းအကုသိုလ်စေတနာသည်ပင် အပုညာဘိသင်္ခါရမည်၏။

၃။ သမာဓိ၏ ဆန့်ကျင်ဘက်ဖြစ်သော ကာမစ္ဆန္ဒစသော နီ၀ရဏတို့၏ အလွန်ဝေးကွာကုန်သည်၏ အဖြစ်
ကြောင့် မတုန်မလှုပ်တတ်သော အရူပဈာန်ကို “အာနေဉ္ဇ”ဟု ခေါ်သည်။ ထိုအရူပဈာန်သည်ပင် အကျိုးဝိပါက်ကို
ပြုစီမံတတ်သောကြောင့် အဘိသင်္ခါရလည်း မည်၏။ အာနေဉ္ဇလည်း မည်၍ အဘိသင်္ခါရလည်း မည်သော
အရူပါ၀စရ ကုသိုလ်စေတနာ (၄)မျိုးသည် အာနေဉ္ဇာဘိသင်္ခါရမည်၏။ တစ်နည်း --- မတုန်မလှုပ်တတ်သော
အရူပဘ၀ကိုလည်း ပြုစီမံတတ်သောကြောင့် ထိုအရူပ ကုသိုလ်စေတနာသည် အာနေဉ္ဇာဘိသင်္ခါရမည်၏။
<r>(အဘိ၊ဋ္ဌ၊၂၊၁၃၄။)</r>

**မဂ်စေတနာ** --- အရိယမဂ်စေတနာသည် အရိယဖိုလ်တည်းဟူသော အကျိုးဝိပါက် သင်္ခတကို တိုက်ရိုက်
ဖြစ်ပေါ်လာအောင် ပြုစီမံတတ်သော်လည်း ဤဝဋ္ဋကထာ (= ဝဋ်လည်ပတ်ပုံကို ပြသော တရားစကား)နှင့်
မသက်ဆိုင်သောကြောင့် သင်္ခါရအရ၌ မကောက်ယူရဟု မှတ်ပါ။

ယင်းသင်္ခါရတို့ကို ဖြစ်ပေါ်လာအောင် ပြုစီမံရာ၌ ကာယဒွါရ ၀စီဒွါရ မနောဒွါရတို့ဖြင့် ပြုစီမံ၍
ဖြစ်ပေါ်လာရ၏ဟု ဒွါရအားဖြင့် ဖြစ်ပုံကိုပြခြင်း အကျိုးငှါ **ကာယသင်္ခါရ ၀စီသင်္ခါရ စိတ္တသင်္ခါရ** သုံးမျိုးကို ထပ်မံ၍
ဘုရားရှင်သည် ဟောကြားတော်မူပေသည်။
