### တန်ဖိုးမဖြတ်နိုင်သော ဘ၀သင်ခန်းစာများ

အတိတ်ဘ၀အဆက်ဆက် ခပ်များများ၌ အကြောင်းတရား အကျိုးတရားတို့ကို များများ သိမ်းဆည်းနိုင်လေ
တန်ဖိုးမဖြတ်နိုင်သော ဘ၀သင်ခန်းစာများကိုလည်း ရရှိလေဖြစ်သည်။ အတိတ်ဘ၀ခရီးတစ်လျှောက်၌ အထက်-
တန်းကျသည့်ဘ၀， အောက်တန်းကျသည့်ဘ၀ အတွေ့အကြုံများကို， တောင်ထိပ် တစ်နေရာမှ တောင်အောက်
တစ်နေရာသို့ လှမ်းကြည့်၍ မြင်ရသကဲ့သို့， ဉာဏ်မျက်စိဖြင့် မြင်တွေ့နေရသောအခါ ထိုသူတော်ကောင်းသည်-

၁။ ဗြဟ္မာဘ၀ကိုလည်းကောင်း， ဗြဟ္မာ့ပြည်သို့ ရောက်ကြောင်းကံကိုလည်းကောင်း，

၂။ နတ်ဘ၀ကိုလည်းကောင်း， နတ်ပြည်သို့ ရောက်ကြောင်းကံကိုလည်းကောင်း，

၃။ လူ့ဘ၀ကိုလည်းကောင်း， လူ့ပြည်သို့ ရောက်ကြောင်းကံကိုလည်းကောင်း，

၄။ တိရစ္ဆာန်ဘ၀ကိုလည်းကောင်း， တိရစ္ဆာန်ဘ၀သို့ ရောက်ကြောင်းကံကိုလည်းကောင်း，

၅။ ပြိတ္တာဘ၀ကိုလည်းကောင်း， ပြိတ္တာဘ၀သို့ ရောက်ကြောင်းကံကိုလည်းကောင်း，

၆။ ငရဲဘ၀ကိုလည်းကောင်း， ငရဲဘ၀သို့ ရောက်ကြောင်းကံကိုလည်းကောင်း，

ကွဲကွဲ ပြားပြား ကျကျနန ဂဃနဏ ထိထိမိမိ ဉာဏ်မျက်စိဖြင့် မြင်သိနေ၏။ ထိုအခါ ထိုသူတော်ကောင်း၏
သန္တာန်ဝယ် တန်ဖိုးမဖြတ်နိုင်သော ဘ၀သင်ခန်းစာများကို များစွာ ရရှိနိုင်၏။

“ဤမည်သော ကောင်းမှုကြောင့် ဤမည်သော ကောင်းကျိုးကို ရခဲ့၏။

ဤမည်သော မကောင်းမှုကြောင့် ဤမည်သော မကောင်းကျိုးကို ရခဲ့၏။”

ဤကဲ့သို့သော အသိဉာဏ်များကား တန်ဖိုးမဖြတ်နိုင်သော ဘ၀သင်ခန်းစာများပင် ဖြစ်ကြ၏။ သံသရာ
ခရီးကို ရွံရှာစက်ဆုပ်သည့် စိတ်ဓာတ်များလည်း များစွာ ကိန်းဝပ်လာနိုင်၏။ သံဝေဂဉာဏ်များလည်း များစွာ
ဖြစ်ပွားလာနိုင်၏။ ဘ၀၏ အထင်ကြီးစရာ မရှိပုံ မခိုင်မြဲပုံ အနှစ်သာရ မရှိပုံတို့ကိုလည်း ပိုမို၍ နက်ရှိုင်းစွာ
သဘောပေါက်လာနိုင်၏။ သတ္တဝါတို့သည် ဘ၀ဟောင်းကို မေ့နေကြ၍ မိမိကိုယ်ကို မိမိ မာနကြီးတစ်ခွဲသားဖြင့်
အထင်ကြီးနေကြခြင်း ဖြစ်၏။

ဤမည်သော မကောင်းမှုကြောင့် ဤမည်သော တိရစ္ဆာန်ဘ၀， ဤမည်သော ပြိတ္တာဘ၀， ဤမည်သော
ငရဲဘ၀သို့ ရောက်ရှိခဲ့ရ၏ဟု သိရှိလာသော အသိဉာဏ်ကား အလွန် တန်ဖိုးကြီးလှ၏၊ ထိုသို့ သိနေသော
သူတော်ကောင်းသည် နောက်ထပ် ထိုကဲ့သို့သော မကောင်းမှုမျိုးကို ပြုဝံ့တော့မည်ကား မဟုတ်ပေ။ သံသရာ
ခရီးကိုလည်း အလွန်ကြောက်ရွံ့၍ နေပေလိမ့်မည်။ ဤသည်မှာလည်း တန်ဖိုးမဖြတ်နိုင်သော သင်ခန်းစာ
တစ်ရပ်ပင် ဖြစ်ပေသည်။
