### အတ္ထနယ (၄) မျိုး = နည်း (၄) ထွေ

ဤအပိုင်းတွင် အသင်သူတော်ကောင်းသည် ပဋိစ္စသမုပ္ပါဒ်ရှုကွက်၌ အရေးကြီးသော အစိတ်အပိုင်းတစ်ခု
ဖြစ်သော **အတ္ထနယ (၄) မျိုး** အကြောင်းကို ကြိုတင်သိထားသင့်ပေသည်။ ဤဘ၀စက်၌ (၁) ဧကတ္တနည်း， (၂)
နာနတ္တနည်း， (၃) အဗျာပါရနည်း， (၄) ဧဝံဓမ္မတာနည်းဟု အတ္ထနယ (၄)မျိုး ရှိ၏။

### အတ္ထနယဟူသည်

အဝိဇ္ဇာ အစရှိသည်တို့၏ သဘောတရားတို့သည်ပင်လျှင် ယောဂါ၀စရပုဂ္ဂိုလ်၏ ဉာဏ်ဖြင့် ဆောင်ယူအပ်
သိအပ်သော သဘောတရားတို့ ဖြစ်ရကား အတ္ထနယတို့မည်ပေသည်။ တစ်နည်းဆိုရသော် ----

ဧကတ္တနည်းသည် အဝိဇ္ဇာ သင်္ခါရ စသော သဘောတရားတို့သည် ခန္ဓာအစဉ် တစ်ခုတည်း၌ ဖြစ်ကြ
သောကြောင့် တစ်ခုတည်း မဟုတ်သော်လည်း ထိုသဘောတရားတို့ကို “တစ်ခုတည်း， တစ်ဆက်တည်း” ---- ဟု
သိကြောင်း ဖြစ်၏။

နာနတ္တနည်းသည် ---- “အဝိဇ္ဇာစသော သဘောတရားတို့ကို တစ်ခုတည်းမဟုတ်၊ တကွဲတပြား တခြားစီ”-
ဟု သိကြောင်း ဖြစ်၏။

အဗျာပါရနည်းသည် ---- “အဝိဇ္ဇာစသည်တို့၌ သင်္ခါရစသည်တို့ ဖြစ်ပေါ်လာဖို့ရန် ကြောင့်ကြဗျာပါရ မရှိ”-
ဟု သိကြောင်း ဖြစ်၏။

ဧဝံဓမ္မတာနည်းသည် ---- “ဗျာပါရမရှိသော်လည်း အဝိဇ္ဇာ၌ သင်္ခါရဖြစ်ဖို့ရန် ကျေးဇူးပြုနိုင်သော ထုံးစံ
ဓမ္မတာ သတ္တိရှိ၏” ---- ဟု သိကြောင်း ဖြစ်၏။

ဤသို့လျှင် ကြောင်း-ကျိုး ဆက်နွှယ်မှု ပဋိစ္စသမုပ္ပါဒ်သဘောတရားတို့ကို ရှုနေသော ယောဂါ၀စရပုဂ္ဂိုလ်
သူမြတ်၏ ဉာဏ်ဖြင့် သိကြောင်းဖြစ်သောကြောင့် ယင်းနည်း (၄)ပါးသည် အတ္ထနယမည်၏၊ ဉာဏ်ဖြင့် ဆောင်ယူ-
ကြောင်း သိကြောင်း သဘောတရားဟူလို။ (မူလဋီ၊၂၊၁၃၁။)