### ဝိပ္ပယုတ္တပစ္စည်း

တူသောမှီရာဝတ္ထုရုပ် ရှိခြင်း， တူသောအာရုံ ရှိခြင်း， တူသောဖြစ်ခြင်း ရှိခြင်း， တူသောချုပ်ခြင်း ရှိခြင်း -
ဟူသော သဘောလက္ခဏာ (၄)ချက်သို့ မကပ်ရောက်ခြင်းအားဖြင့် ကျေးဇူးပြုတတ်ကုန်သော ---

၁။ ရုပ်တရားတို့သည် နာမ်တရားတို့အား，

၂။ နာမ်တရားတို့သည်လည်း ရုပ်တရားတို့အား，

**ဝိပ္ပယုတ္တပစ္စယသတ္တိ**ဖြင့် ကျေးဇူးပြု၏။ ထိုဝိပ္ပယုတ္တပစ္စည်းသည် ---

၁။ သဟဇာတဝိပ္ပယုတ္တပစ္စည်း，

၂။ ပစ္ဆာဇာတဝိပ္ပယုတ္တပစ္စည်း，

၃။ ပုရေဇာတဝိပ္ပယုတ္တပစ္စည်းဟု (၃)မျိုး ရှိ၏။

### ရူပံ နာမဿ = ရုပ်က နာမ်အား ကျေးဇူးပြုပုံ

ရူပိနော ဓမ္မာ အရူပီနံ ဓမ္မာနံ ဝိပ္ပယုတ္တပစ္စယေန ပစ္စယော။ (ပဋ္ဌာန၊၁၊၈။)

၁။ ပဉ္စဝေါကာရ ပဋိသန္ဓေနှင့် အတူဥပါဒ်သော ဟဒယဝတ္ထုရုပ်ပစ္စည်းတရားသည် ပဉ္စဝေါကာရ ပဋိသန္ဓေ
နာမက္ခန္ဓာ ပစ္စယုပ္ပန်တရားစုအား **သဟဇာတဝိပ္ပယုတ္တပစ္စယသတ္တိ**ဖြင့် ကျေးဇူးပြု၏။
<r>(အဘိ၊ဋ္ဌ၊၃၊၃၅၁။ ဝိသုဒ္ဓိ၊၂၊၁၇၁။)</r>

၂။ မဇ္ဈိမာယုကဖြစ်၍ အတီတဘဝင်နှင့် ဥပါဒ်ချင်း ပြိုင်၍ ဖြစ်သော ---

(က) စက္ခုဝတ္ထုသည် စက္ခုဝိညာဏဓာတ်နှင့် သမ္ပယုတ်တရားစုအား，

( ခ ) သောတဝတ္ထုသည် သောတဝိညာဏဓာတ်နှင့် သမ္ပယုတ်တရားစုအား，

( ဂ ) ဃာနဝတ္ထုသည် ဃာနဝိညာဏဓာတ်နှင့် သမ္ပယုတ်တရားစုအား，

(ဃ) ဇိဝှါဝတ္ထုသည် ဇိဝှါဝိညာဏဓာတ်နှင့် သမ္ပယုတ်တရားစုအား，

( င ) ကာယဝတ္ထုသည် ကာယဝိညာဏဓာတ်နှင့် သမ္ပယုတ်တရားစုအား，

**ပုရေဇာတဝိပ္ပယုတ္တပစ္စယသတ္တိ**ဖြင့် ကျေးဇူးပြု၏။

( စ ) မိမိတို့၏ ရှေးရှေးစိတ်နှင့် အတူဥပါဒ်သော ဟဒယဝတ္ထုသည် အရူပဝိပါက်လေးခုကြဉ်သော
မနောဓာတ် မနောဝိညာဏဓာတ်နှင့် သမ္ပယုတ်တရားစုအား --- **ပုရေဇာတဝိပ္ပယုတ္တပစ္စယသတ္တိ**ဖြင့်
ကျေးဇူးပြု၏။ (အဘိ၊ဋ္ဌ၊၃၊၃၅၁။)

## နာမံ ရူပဿ = နာမ်က ရုပ်အား ကျေးဇူးပြုပုံ

အရူပိနော ဓမ္မာ ရူပီနံ ဓမ္မာနံ ဝိပ္ပယုတ္တပစ္စယေန ပစ္စယော။ (ပဋ္ဌာန၊၁၊၈။)

၁။ ပဉ္စဝေါကာရဘုံ၌ အရူပဝိပါက် (၄)ခု၊ ဒွေပဉ္စဝိညာဏ် (၁၀)， ရဟန္တာတို့၏ စုတိစိတ်ကြဉ်သော စိတ်
(၇၅)ခု၊ စေတသိက် (၅၂)ခု， ပဝတ္တိ ပဋိသန္ဓေနာမ်ခန္ဓာ (၄)ပါး ပစ္စည်းတရားတို့သည် မိမိတို့ကြောင့် ဖြစ်ကုန်သော
စိတ္တဇရုပ်နှင့် ပဋိသန္ဓေကမ္မဇရုပ် ပစ္စယုပ္ပန်တရားတို့အား (= ပဝတ္တိ နာမ်ခန္ဓာတို့က စိတ္တဇရုပ်တို့အား， ပဋိသန္ဓေ
နာမ်ခန္ဓာတို့က ကမ္မဇရုပ်တို့အား) **သဟဇာတဝိပ္ပယုတ္တပစ္စယသတ္တိ**ဖြင့် ကျေးဇူးပြု၏။ (အဘိ၊ဋ္ဌ၊၃၊၃၅၁။)
၂။ ပဋိသန္ဓေအစရှိသော ရှေးရှေးဖြစ်သော စိတ်နှင့် အတူဥပါဒ်၍ ရုပ်၏ ဌီကာလသို့ရောက်သော (ဧကဇ-
ကာယ， ဒွိဇကာယ，) တိဇကာယ စတုဇကာယ ရုပ်တရားအပေါင်းအား ကျေးဇူးပြုတတ်သော ပဉ္စဝေါကာရဘုံ၌
အရူပဝိပါက် (၄)ခုကြဉ်သော ပဋိသန္ဓေနောင် ပထမဘဝင် အစရှိသော နောက်နောက်ဖြစ်သော စိတ် (၈၅)ခု၊
စေတသိက် (၅၂)ခု ဟူသော နာမ်ခန္ဓာလေးပါး ပစ္စည်းတရားသည် --- ပဋိသန္ဓေ အစရှိသော ရှေးရှေးဖြစ်သော
စိတ်နှင့် အတူဥပါဒ်၍ ရုပ်၏ ဌီကာလသို့ရောက်သော (ဧကဇကာယ， ဒွိဇကာယ) တိဇကာယ， စတုဇကာယ
ရုပ်တရားအပေါင်းဟူသော ပစ္စယုပ္ပန်တရားအား **ပစ္ဆာဇာတဝိပ္ပယုတ္တပစ္စယသတ္တိ**ဖြင့် ကျေးဇူးပြု၏။
