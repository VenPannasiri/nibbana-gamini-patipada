### နတ္ထိ - ဝိဂတ။ အတ္ထိ - အဝိဂတ။

နတ္ထိဘာဝ = မရှိသည်၏အဖြစ်နှင့် ဝိဂတဘာဝ = ကင်းသည်၏အဖြစ်သည် ပစ္စည်းတရား၏ မရှိတော့ခြင်းအားဖြင့် တူသည် မဟုတ်ပါလော၊ အဘယ်သို့ ထူးပါသနည်းဟု မေးဖွယ်ရာရှိ၏။ 
အဖြေ --- နတ္ထိဘာဝနှင့် ဝိဂတဘာဝသည် မရှိခြင်းအားဖြင့် တူမျှသော်လည်း မိမိရှိနေသမျှ နောက်စိတ်ဖြစ်ခွင့် မရသောကြောင့် မိမိဖြစ်ပြီးနောက် မရှိခြင်းမျှဖြင့် ကျေးဇူးပြုခြင်း = ပစ္စယုပ္ပန်တရားတို့ကို ဖြစ်ခွင့်ပေးခြင်းသည် **နတ္ထိပစ္စည်း**၏ အဖြစ်တည်း။ 
မိမိပစ္စည်းတရားတည်းဟူသော သဘာဝဓမ္မ မကင်းသေးသမျှ နောက်သဘာဝဓမ္မ ဖြစ်ခွင့် မရသောကြောင့် မိမိတည်းဟူသော သဘာဝဓမ္မ၏ ကင်းခြင်းဖြင့် ပစ္စယုပ္ပန်တရားတို့အား ကျေးဇူးပြုတတ်သည်၏အဖြစ်သည် **ဝိဂတပစ္စည်း**၏ အဖြစ်တည်း။ (မူလဋီ၊၃၊၁၇၅။)

နတ္ထိတာ စ နိရောဓာနန္တရသုညတာ၊ ဝိဂတတာ နိရောဓပ္ပတ္တတာ။ (မူလဋီ၊၃၊၁၇၅။)

**အဘာဝမတ္တေနာ**တိ ဟုတွာ အဘာဝမတ္တေန ။ ပ ။ **သဘာဝဝိဂမေနာ**တိ ဧတေန နိရောဓတော ပရမ္ပိ ယတော “ဝိဂတတာ နိရောဓပ္ပတ္တတာ”တိ ဝုတ္တံ။ (အနုဋီ၊၃၊၂၃၈။)

ပစ္စည်းတရားချုပ်ပြီးသည်၏ အခြားမဲ့၌ ထိုပစ္စည်းတရားနှင့် ဆိုင်ရာ ဘာမျှမကျန်တော့ဘဲ သုညဖြစ်ခြင်းသည် **နတ္ထိပစ္စည်း**၏ အဖြစ်တည်း။ 
ပစ္စည်းတရား၏ ချုပ်ခြင်းသို့ ရောက်ပြီးသည်၏ အဖြစ်သည် **ဝိဂတပစ္စည်း**၏ အဖြစ်တည်း။ 
ဤကား ထိုပစ္စည်းနှစ်ပါးတို့၏ အထူးတည်း။ 
နတ္ထိသဘောသည် ဘင်အခိုက်၌ ထင်ရှား၏။ 
ဝိဂတသဘောသည် ချုပ်ပြီးနောက် = ဘင်၏ နောက်ကာလ၌ ထင်ရှား၏။

**အတ္ထိ - အဝိဂတ**-- ပစ္စည်းတရား၏ မိမိဆိုင်ရာ သဘာဝလက္ခဏာအားဖြင့် ထင်ရှားရှိနေသည်၏ အဖြစ်ဖြင့် ပစ္စယုပ္ပန်တရားတို့အား ကျေးဇူးပြုတတ်သည်၏အဖြစ်သည် **အတ္ထိပစ္စည်း**၏အဖြစ်တည်း။ 
ပစ္စည်း တရား၏ မိမိတို့ ဆိုင်ရာ သဘာဝလက္ခဏာ မကင်းသေးသဖြင့် ချုပ်ခြင်းသို့ မရောက်သေးခြင်းဖြင့် ပစ္စယုပ္ပန် တရားတို့အား ကျေးဇူးပြုတတ်သည်၏ အဖြစ်သည် **အဝိဂတပစ္စည်း**၏ အဖြစ်တည်း။ (မူလဋီ၊၃၊၁၇၅။)

ပစ္စည်းတရား၏ ထင်ရှားရှိနေသေးခြင်းသည် **အတ္ထိ**တည်း။ 
ပစ္စည်းတရား၏ ချုပ်ခြင်းသို့ မရောက်သေးခြင်းသည် **အဝိဂတ**တည်း။ (အနုဋီ၊၃၊၂၃၉။)
