### အကြောင်း အကျိုး သိမ်းဆည်းပုံ

အသင်သူတော်ကောင်းသည် အနာဂတ်ဘ၀ တစ်ခုအတွက် ရည်ရွယ်၍ ပြုစု ပျိုးထောင်နေသော ဝဋ္ဋ-
နိဿိတ ကုသိုလ်ကံများနှင့် တိုက်ဆိုင်၍ ရှုရမည့်အပိုင်း ဖြစ်သဖြင့် အသင်သူတော်ကောင်း၏ အနာဂတ်
ဘ၀သစ်အတွက် မိမိ စွဲစွဲမြဲမြဲ စွဲစွဲလမ်းလမ်း ပြုစုပျိုးထောင်နေသည့် (အဝိဇ္ဇာ) တဏှာ ဥပါဒါန် (သင်္ခါရ) ကံ
တစ်မျိုးမျိုးကိုသာ ယူ၍ ရှုပါကလည်း လုံလောက်သည်သာ ဖြစ်ပါသည်။ ဘ၀တစ်လျှောက်၌ ထူထောင်ထားသည့်
ကံအားလုံးကိုကား ကုန်စင်အောင် မရှုနိုင်သောကြောင့် ဖြစ်၏။

ယောဂီသူတော်ကောင်းများသည် တစ်ဦးနှင့် တစ်ဦး အနာဂတ်အတွက် ဦးတည်ချက် ဥပါဒါန်ချင်းကား
မတူညီကြပေ။ အချို့ကား ဓမ္မကထိကနတ်သား ဖြစ်ချင်၏။ အချို့ကား သာသနာပြုနိုင်သည့် ရဟန်းဘ၀ကို
လိုလားကြပြန်၏။ အချို့ကား အနာဂတ်တွင် ရဟန်းဘ၀ဖြင့် ပရိနိဗ္ဗာန်စံလိုကြ၏။ အချို့ကား ဗြဟ္မာဘ၀ဖြင့်
သံသရာခရီးကို အဆုံးသတ်လိုကြ၏။ ဤသို့လျှင် ဥပါဒါန်ချင်း တစ်ဦးနှင့် တစ်ဦး မတူမညီ ရှိတတ်ပေသည်။
သို့အတွက် ---- ရှုကွက်အကျဉ်းမှာ ဤသို့ဖြစ်၏။ ----

၁။ အဝိဇ္ဇာ (၂၀) ရဟန်းဘ၀ဟု သို့မဟုတ် ဓမ္မကထိကနတ်သားဟု အသိမှားမှုသဘော-

၂။ တဏှာ (၂၀) ရဟန်းဘ၀ သို့မဟုတ် ဓမ္မကထိကနတ်သားဘ၀ကို တွယ်တာ တပ်မက်မှု သဘော-

၃။ ဥပါဒါန် (၂၀) ရဟန်းဘ၀ သို့မဟုတ် ဓမ္မကထိကနတ်သားဘ၀သို့ စိတ်ကပ်ရောက် စွဲနေမှုသဘော။
(ကာမုပါဒါန်ပင် အဖြစ်များဖွယ်ရာ ရှိသည်။)

၄။ သင်္ခါရ = ယင်းကာမုပါဒါန်ကို အကြောင်းခံ၍ ပြုစုပျိုးထောင်နေသော ဒါနမှု သို့မဟုတ် သီလမှု， သို့မဟုတ်
ဘာ၀နာမှု တစ်ခုခုကား သင်္ခါရနှင့် -

၅။ ကံ = ကမ္မဘ၀တို့ ဖြစ်ကြ၏။

ယင်းကမ္မဘ၀ကြောင့် ရရှိမည့် ရဟန်းဘ၀， ဓမ္မကထိကနတ်သားဘ၀ ခန္ဓာ (၅)ပါးတို့ကား ဥပပတ္တိဘ၀
တည်း။ ဤအဝိဇ္ဇာ တဏှာ ဥပါဒါန် သင်္ခါရ ကံ တို့မှာ မနောဒွါရိကဇောဝီထိစိတ်အစဉ်များသာ ဖြစ်ကြသည်ကို
သဘောပေါက်သင့်ပေပြီ။

အကယ်၍ အသင်သူတော်ကောင်းသည် သမထယာနိကပုဂ္ဂိုလ်ဖြစ်၍ ဈာန်ရသူဖြစ်လျှင် ယင်းဈာန်-
သမာပတ် တစ်မျိုးမျိုးကို အမြတ်စား ဝင်စားလျက် ယင်းဈာန်သမာပတ်ကြောင့် ရရှိနိုင်မည့် ဗြဟ္မာဘ၀ကို
ဆုတောင်းလျက် သို့မဟုတ် စိတ်ညွတ်ကိုင်းလျက် နည်းတူ ရှုကြည့်ပါ။ ဗြဟ္မာခန္ဓာ (၅)ပါးတည်းဟူသော ဥပပတ္တိ-
ဘ၀ကို တွေ့ရှိမည်ဖြစ်သည်။

ယောဂီပုဂ္ဂိုလ်များသည် တစ်ဦးနှင့်တစ်ဦး အဝိဇ္ဇာချင်း တဏှာချင်း ဥပါဒါန်ချင်း သင်္ခါရ ကံချင်း မတူညီ
ကြသဖြင့် အထက်ပါ ရဟန်းဘ၀ ဓမ္မကထိကနတ်သားဘ၀ ဗြဟ္မာဘ၀ပုံစံတို့ကို နည်းမှီး၍ မိမိဆုတောင်းထား
သည့် စိတ်ညွတ်ကိုင်းရှိုင်းထားသည့် ရည်မှန်းထားသည့် ပုံစံအတိုင်းသာ ရှုရန် ဖြစ်ပါသည်။

ဥပမာ - အနာဂတ်ဘ၀တွင် ဓမ္မကထိကနတ်သား ဖြစ်ရန် ရည်ရွယ်တောင့်တ၍ ဓမ္မကထိကနတ်သားဘ၀
ခန္ဓာငါးပါးကို လိုလားတောင့်တသည့် ကာမုပါဒါန်ကို အရင်းခံ၍ အကြောင်းခံ၍ ဒါန သီလ ဘာ၀နာမှုတို့ကို
ပြုစုပျိုးထောင်နေရာ ထိုကုသိုလ်ကံတို့တွင် အမှတ်တရ အားရပါးရ စိတ်ပါလက်ပါ ရွှင်လန်း တက်ကြွစွာ ပြုစု
ပျိုးထောင်ဖူးသော ကုသိုလ်ကံတစ်ခုကို ပြန်အာရုံယူပါ။ ဥပမာ - စေတီတော်အား ပန်းလှူဖူးသည့် ကုသိုလ်
စေတနာကံတစ်ခု ဆိုပါစို့။ ယင်းကုသိုလ်စေတနာကံ၏ စွမ်းအင်ကမ္မသတ္တိက ဖြစ်ပေါ်စေအပ်သော တစ်နည်း
ယင်းကမ္မဘ၀က ဖြစ်စေအပ်သော ဓမ္မကထိကနတ်သားဘ၀၏ ဝိပါက် နာမ်ခန္ဓာနှင့် ကမ္မဇရုပ်တို့ကား ဥပပတ္တိ-
ဘ၀တည်း။

အသင်သူတော်ကောင်းသည် ကိလေသဝဋ်ဖြစ်သည့် ဓမ္မကထိကနတ်သားဘ၀ ခန္ဓာ (၅)ပါးကို တွယ်တာ
တပ်မက်သည့် စိတ်ကပ်ရောက်စွဲနေသည့် ကာမုပါဒါန်ကြောင့် ကမ္မဝဋ်ဖြစ်သည့် စေတီတော်အား ပန်းလှူသည့်
ကုသိုလ်စေတနာကံ = ကမ္မဘ၀ ဖြစ်ပုံကိုလည်းကောင်း (= ကိလေသဝဋ် မနောဒွါရိကဇောဝီထိကြောင့် ကမ္မဝဋ်
မနောဒွါရိကဇောဝီထိ ဖြစ်ပုံကိုလည်းကောင်း) ယင်းကမ္မဘ၀ကြောင့် ဓမ္မကထိကနတ်သားဘ၀ ခန္ဓာ (၅)ပါး
တည်းဟူသော ဥပပတ္တိဘ၀ ဖြစ်ပုံကိုလည်းကောင်း ဉာဏ်ဖြင့် မြင်အောင် လှမ်းမြှော်ကြည့်၍ ---- အောက်ပါအတိုင်း
အကြောင်း အကျိုး သိမ်းဆည်းပါ။ ----

၁။ ကာမုပါဒါန် ဖြစ်ခြင်းကြောင့် ကမ္မဘ၀ ဖြစ်၏။

ကာမုပါဒါန်က အကြောင်းတရား၊ ကမ္မဘ၀က အကျိုးတရား။

၂။ ကမ္မဘ၀ ဖြစ်ခြင်းကြောင့် ဥပပတ္တိဘ၀ ဖြစ်၏။

ကမ္မဘ၀က အကြောင်းတရား၊ ဥပပတ္တိဘ၀က အကျိုးတရား။

ဒိဋ္ဌုပါဒါန် အတ္တဝါဒုပါဒါန် သီလဗ္ဗတုပါဒါန်တို့ကြောင့် ကာမကမ္မဘ၀ ဥပပတ္တိဘ၀ ဖြစ်ရာ၌လည်း နည်းမှီး
၍ သိမ်းဆည်းပါ။ အကယ်၍ အသင်သူတော်ကောင်းသည် နောင်အနာဂတ်၌ သာသနာပြုနိုင်သည့် ရဟန်းဘ၀ကို
ရရှိရေးအတွက် ရည်ရွယ်တောင့်တ၍ ပါရမီမျိုးစေ့ကို ထူထောင်နေသည် ဖြစ်အံ့၊ ထိုကာမာ၀စရကံတို့တွင်
အမှတ်တရအဖြစ်ဆုံး အနှစ်ခြိုက်ဆုံး ကံတစ်ခုကို ရွေးချယ်၍ ရဟန်းဘ၀ ခန္ဓာငါးပါးတည်းဟူသော ကာမကို
စွဲလမ်းခြင်း ကာမုပါဒါန်ကြောင့် ကာမာ၀စရ ကမ္မဘ၀ ဥပပတ္တိဘ၀ ဖြစ်ပုံကို နည်းမှီး၍ သိမ်းဆည်းရှုပွားပါ။
