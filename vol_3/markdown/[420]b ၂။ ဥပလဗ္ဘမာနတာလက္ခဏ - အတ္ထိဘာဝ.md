### ၂။ ဥပလဗ္ဘမာနတာလက္ခဏ - အတ္ထိဘာဝ

အတ္ထေကစ္စော ပုဂ္ဂလော (အတ္ထိပုဂ္ဂလော) အတ္တဟိတာယ ပဋိပန္နော။ (အဘိ၊၃၊၁၀၉။)

= မိမိ အကျိုးစီးပွားအတွက် ကျင့်သော အချို့သော ပုဂ္ဂိုလ်သည်ရှိ၏၊ --- ဟူရာဝယ် ပုဂ္ဂလဟူသော ဝေါဟာရပညတ်၏ လောက၌ ရစကောင်းသည်၏ အဖြစ်ကြောင့်လည်းကောင်း၊ ထိုပညတ်၏စွဲယူရာ ခန္ဓာငါးပါး၏ သန္တတိအစဉ် မပြတ်သေးသည်၏ အဖြစ်ကြောင့်လည်းကောင်း ဥပလဗ္ဘမာနတာလက္ခဏ အတ္ထိဘာဝ = လောက ပြောရိုးအားဖြင့် ရအပ်သည်၏အဖြစ်ဟူသော သဘောလက္ခဏာရှိသော အတ္ထိဘာဝ ဖြစ်သည်။ 
စင်စစ်မှာမူ မုချဆတ်ဆတ် ပရမတ်သဘောအားဖြင့် ပစ္စုပ္ပန်ခဏတ္တယ ရစကောင်းသော အတ္ထိဘာဝမဟုတ်။ 
ဤသို့ မလိုအပ်သော အတ္ထိဘာဝ အရှုပ်ရှုပ် လျဉ်းပါးဖွယ်ကို ပယ်မြစ်ခြင်းငှာ --- ပစ္စုပ္ပန္နလက္ခဏေန --- ဟု အဋ္ဌကထာဆရာတော်က ဝိသေသန ကူမတော်မူသည် ဟူလိုသော်။ (မူလဋီ၊၃၊၁၇၅။)

ပုဂ္ဂိုလ်ဟူသည် ပရမတ်အားဖြင့် ထင်ရှားမရှိ။ 
သို့သော် လူတို့ခေါ်ဝေါ်အပ်သော နာမည်ပညတ်သည် စိတ်ဖြင့်ယူ၍ ရအပ် ရနိုင်လောက်အောင် ထင်ရှားနေသောကြောင့် “ဥပလဗ္ဘမာနတာလက္ခဏ အတ္ထိဘာဝ”ဟု ဆိုသည်။ 
ဥပလဗ္ဘမာန --- ဟူသည် ပုဂ္ဂိုလ်ဟူသော လူတို့ခေါ်ဝေါ်သည့် နာမပညတ်ကို လောကသင်္ကေတ အဖြစ်ဖြင့် စိတ်ထဲဝယ် ရအပ်ခြင်းပင်တည်း။

တစ်နည်း --- ပုဂ္ဂိုလ်ဟူသော နာမည်ပညတ်၏ စွဲမှီရာက ခန္ဓာ (၅)ပါး ဖြစ်သောကြောင့်လည်းကောင်း，ထိုခန္ဓာအစဉ်ကလည်း မပြတ်မစဲ ရှိနေသောကြောင့်လည်းကောင်း ---- “ဥပလဗ္ဘမာနလက္ခဏာရှိသောအတ္ထိဘာဝ”ဟု ဆိုသည်။ 
ဤနည်း၌ကား ပုဂ္ဂိုလ်ဟူသည် လောကသင်္ကေတအဖြစ်ဖြင့် ရအပ်ရုံသာမက သဘာဝအဖြစ်ဖြင့်လည်း ရအပ်သောကြောင့် “ဥပလဗ္ဘမာနတာ အတ္ထိဘာဝ” --- ဟု ဆိုလိုသည်။ (အနုဋီ၊၃၊၂၃၈။)
