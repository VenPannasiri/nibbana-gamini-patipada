### ရှုကွက်မှာ ဤသို့ဖြစ်၏

အသင်သူတော်ကောင်းသည် အထက်ပါပုံစံကို နည်းမှီး၍ အတိတ်ဘ၀က ပြုစုပျိုးထောင်ခဲ့သော အဝိဇ္ဇာ-
တဏှာ-ဥပါဒါန်-သင်္ခါရ-ကံတို့ကို ရှာဖွေပါ။ ထိုတွင် အဝိဇ္ဇာ-တဏှာ-ဥပါဒါန် တို့ကား ကိလေသဝဋ်တည်း၊ သင်္ခါရ-
ကံတို့ကား ကမ္မဝဋ်တည်း။ မနောဒွါရဝီထိတို့သာ ဖြစ်ကြ၏။ အသင်သူတော်ကောင်းသည် ကိလေသဝဋ် မနော-
ဒွါရဝီထိ နာမ်တရားစုကြောင့် ကမ္မဝဋ် မနောဒွါရဝီထိနာမ်တရားစုတို့ ဖြစ်ပုံကို ဉာဏ်ဖြင့် မြင်အောင်ကြည့်၍--

အဝိဇ္ဇာဖြစ်ခြင်းကြောင့် သင်္ခါရဖြစ်၏။

အဝိဇ္ဇာက အကြောင်းတရား၊ သင်္ခါရက အကျိုးတရား။

ဤသို့လျှင် အကြောင်းတရား အကျိုးတရားတို့ကို သိမ်းဆည်းပါ။

ယင်းကိလေသဝဋ် မနောဒွါရဝီထိများမှာလည်း ဝီထိပေါင်းများစွာ ဖြစ်နိုင်၏၊ ကမ္မဝဋ် မနောဒွါရဝီထိများ
မှာလည်း မနောဒွါရဝီထိပေါင်းများစွာ ဖြစ်နိုင်၏။ ယင်းကိလေသဝဋ် မနောဒွါရဝီထိနှင့် ကမ္မဝဋ် မနောဒွါရဝီထိ
တို့မှာ ဝီထိပေါင်း များစွာသော်လည်း ခြားနိုင်၏။ ဤသို့သော အရာမျိုး၌ ကိလေသဝဋ်တွင် အကျုံးဝင်သော
အဝိဇ္ဇာကို အားကြီးသောမှီရာပြု၍ သီလကုသိုလ် ကာမာ၀စရပုညာဘိသင်္ခါရကို ပြုစုပျိုးထောင်ခဲ့သဖြင့် ယင်း
အဝိဇ္ဇာက ယင်းပုညာဘိသင်္ခါရအား **ပကတိ အားကြီးသော မှီရာ အကြောင်းတရား** --- ဟူသော **ပကတူပနိဿယ**
**ပစ္စယသတ္တိ**ဖြင့် ကျေးဇူးပြုပေးသည်ဟု ဆိုပေသည်။ ဉာဏ်ဖြင့် မြင်အောင်ကြည့်၍ သေသေချာချာ ရှုပါ။ အကယ်၍
အသင်သူတော်ကောင်းသည် အတိတ်ဘ၀တစ်ခုတွင် ဗြဟ္မာ့ပြည်သို့ ရောက်ရှိခဲ့ဖူးသည် ဖြစ်အံ့၊ ထိုအခါတွင်
အောက်ပါပုံစံကို နည်းမှီး၍ ရှုပါ။

**အခြားပုံစံတစ်ခု**

ယောဂါ၀စရပုဂ္ဂိုလ်တစ်ဦးကား သာသနာပ အခါကာလ အတိတ်ဘ၀တစ်ခုတွင် ရသေ့သူတော်စင်ဘ၀ဖြင့်
တောထွက်ကာ ဗြဟ္မာ့ချမ်းသာကို ရည်ရွယ်တောင့်တ၍ အရိုးစုကမ္မဋ္ဌာန်းကို ဆရာသမား၏ ညွှန်ကြားချက်ဖြင့်
အားထုတ်ခဲ့၏။ ပထမဈာန်သမာဓိကို ရခဲ့၏။ ယင်းပထမဈာန်ကို အမြတ်စား ပဏီတဈာန်ဖြစ်အောင် ပွားများခဲ့၏။
ရူပါ၀စရပုညာဘိသင်္ခါရကို ပြုစုပျိုးထောင်ခဲ့ခြင်းပင် ဖြစ်၏။ ယင်းပထမဈာန် ရူပါ၀စရ ပုညာဘိသင်္ခါရကြောင့်
မဟာဗြဟ္မာဘုံသို့ ရောက်ခဲ့၏။

ဤပုံစံ၌ ဗြဟ္မာဟု အသိမှားခြင်း， ယင်းဗြဟ္မာဘ၀ကို တွယ်တာတပ်မက်ခြင်း， ယင်းဘ၀သို့ စိတ်ကပ်ရောက်
စွဲနေခြင်းဟူသော အဝိဇ္ဇာ-တဏှာ-ဥပါဒါန်တို့ကြောင့် အရိုးစုကမ္မဋ္ဌာန်းဖြင့် ရူပါ၀စရပထမဈာန် ပုညာဘိသင်္ခါရ
ကို ပြုစုပျိုးထောင်ခဲ့၏။ ယင်းအဝိဇ္ဇာက ယင်းရူပါ၀စရပုညာဘိသင်္ခါရအား ပကတိအားကြီးသောမှီရာ အကြောင်း
တရားဟူသော ပကတူပနိဿယပစ္စယသတ္တိဖြင့် ဖြစ်ပေါ်လာအောင် ကျေးဇူးပြုပေး၏။

**အခြားပုံစံတစ်ခု**

ယောဂီတစ်ဦးကား သူတော်စင်ယောက်ျားဘ၀ဖြင့် တောထွက်ကာ တေဇောကသိုဏ်းကို ပွားခဲ့၏။
သာသနာပအချိန်ကာလပင် ဖြစ်၏။ ပထမဈာန်ကို ရခဲ့၏။ ယင်းပထမဈာန်ကို အလတ်စား မဇ္ဈိမဈာန်ဖြစ်အောင်
ပွားခဲ့၏။ ကွယ်လွန်သည့်အခါ ဗြဟ္မပုရောဟိတာဘုံသို့ ဆိုက်ရောက်ခဲ့၏။ ဤ၌ ဗြဟ္မာဘ၀သမ္ပတ္တိ၌ ပြင်းစွာ
တွေဝေလျက် အစွဲကြီး စွဲနေသည့် အဝိဇ္ဇာ (တဏှာ-ဥပါဒါန်)က အားကြီးသော မှီရာ အကြောင်းတရားဟူသော
**ပကတူပနိဿယပစ္စယသတ္တိ**ဖြင့် ကျေးဇူးပြုပေးလိုက်သဖြင့် တေဇောကသိုဏ်း ပထမဈာန်ပုညာဘိသင်္ခါရကို
ပြုစုပျိုးထောင်ခဲ့၏။

အကယ်၍ အသင်သူတော်ကောင်းသည် အဝိဇ္ဇာကို ကျော်လွှားလွန်မြောက်ရန်ဟူသော ရည်ရွယ်ချက်
ဖြင့်ပင် ဒါန သီလ ဘာ၀နာမှုတို့ကို ပြုစုပျိုးထောင်ခဲ့သည် ဖြစ်အံ့၊ ရူပါ၀စရဈာန်တို့ကို ဖြစ်စေခဲ့သည် ဖြစ်အံ့၊
ယင်းအဝိဇ္ဇာက ယင်းကာမာ၀စရပုညာဘိသင်္ခါရ， ရူပါ၀စရပုညာဘိသင်္ခါရတို့အား ပကတိအားကြီးသော မှီရာ
အကြောင်းတရားဟူသော **ပကတူပနိဿယပစ္စယသတ္တိ**ဖြင့် ကျေးဇူးပြုပေး၏။ ကောင်းမှုကုသိုလ်တစ်ခုခုကို
ပြုရာ၌ ---- “**ဣဒံ မေ ပုညံ အာသဝက္ခယံ ၀ဟံ ဟောတု** = ဤကောင်းမှုသည် အာသဝေါတရားလေးပါးတို့၏
ကုန်ရာ ကုန်ကြောင်း ဖြစ်သည့် အရဟတ္တမဂ်ဉာဏ်ကို ရွက်ဆောင်နိုင်သည် ဖြစ်ပါစေသား” ---- ဟူသော ဆုတောင်း
ပန်ထွာမှုကို ပြုလျက် ကုသိုလ်သင်္ခါရကို ပြုစုပျိုးထောင်ခြင်းမျိုးတည်း။ အကယ်၍ အသင်သူတော်ကောင်းသည်
အတိတ်ဘ၀တွင် ရုပ်- နာမ်-ကြောင်း-ကျိုး (= သင်္ခါရတရား)တို့ကို လက္ခဏာယာဉ်သုံးချက်သို့တင်၍ တွင်တွင်ကြီး
ဝိပဿနာ ရှုပွား သုံးသပ်ခဲ့ဖူးသည် ဖြစ်ငြားအံ့၊ ယင်းသင်္ခါရတရားတို့တွင် အကျုံးဝင်သော အဝိဇ္ဇာကိုလည်း
(= အဝိဇ္ဇာနှင့်တကွသော ကိလေသဝဋ် မနောဒွါရိကဇောဝီထိစိတ်အစဉ်ကိုလည်း) အာရုံယူ၍ ကုန်တတ်
ပျက်တတ်သော ခယ-၀ယ သဘောအားဖြင့် အနိစ္စစသည်ဖြင့် ဝိပဿနာရှုပွားသုံးသပ်ခဲ့ဖူးသည် ဖြစ်ငြားအံ့ --

သာ ဟိ အဝိဇ္ဇံ ခယတော ၀ယတော သမ္မသနကာလေ ကာမာ၀စရာနံ ပုညာဘိသင်္ခါရာနံ အာရမ္မဏ-
ပစ္စယေန ပစ္စယော ဟောတိ။ (အဘိ၊ဋ္ဌ၊၂၊၁၃၉။ ဝိသုဒ္ဓိ၊၂၊၁၇၃။)

ထိုဝိပဿနာဉာဏ်၏ အရှုခံအာရုံဖြစ်သော အဝိဇ္ဇာက ဝိပဿနာဉာဏ်ပြဓာန်းသော ကာမာ၀စရပုညာဘိ-
သင်္ခါရတို့အား အာရမ္မဏပစ္စယသတ္တိဖြင့် အာရုံအကြောင်းတရားအဖြစ် ရပ်တည်၍ ကျေးဇူးပြုပေး၏။ အဝိဇ္ဇာကို
အာရုံယူ၍ ဝိပဿနာရှုနိုင်သောကြောင့်သာ အဝိဇ္ဇာ၏ ခယ ၀ယသဘောကို ဉာဏ်ဖြင့် ထွင်းဖောက်သိလျက်
ဝိပဿနာရှုပွား သုံးသပ်နိုင်ခဲ့ခြင်း ဖြစ်၏။ အကယ်၍ အဝိဇ္ဇာကို အာရုံမယူခဲ့သော်လည်းကောင်း， အာရုံယူသော်-
လည်း အဝိဇ္ဇာကို ထိုးထွင်း မသိခဲ့လျှင်သော်လည်းကောင်း ထိုအဝိဇ္ဇာ၏ ခယ ၀ယသဘောကို အာရုံပြု၍
ဝိပဿနာဉာဏ်များ ဖြစ်ခွင့်ရှိနိုင်မည်ကား မဟုတ်ပေ။ ထိုအဝိဇ္ဇာကို အာရုံယူနိုင်ပါမှ， ထိုအဝိဇ္ဇာကို ဃနပြိုအောင်
ပရမတ်သို့ ဉာဏ်အမြင်ဆိုက်အောင် ထိုးထွင်း သိမြင်ပါမှ ထိုအဝိဇ္ဇာ၏ ခယ ၀ယသဘောကို ဉာဏ်ဖြင့်
ထွင်းဖောက်သိမြင်နိုင်ပါမှသာလျှင် ထိုအဝိဇ္ဇာကို အာရုံပြု၍ ဝိပဿနာဉာဏ်များ ဖြစ်နိုင်ခဲ့မည် ဖြစ်ပေသည်။
ထိုကြောင့် ထိုအဝိဇ္ဇာက ဝိပဿနာဉာဏ်ပြဓာန်းသည့် ကာမာ၀စရပုညာဘိသင်္ခါရအား ဖြစ်ပေါ်လာအောင်
အာရုံအကြောင်းတရားအဖြစ် ရပ်တည်၍ ကျေးဇူးပြု၏ဟု ဆိုခြင်းဖြစ်၏။

အကယ်၍ အသင်သူတော်ကောင်းသည် အတိတ်ဘ၀ကဖြစ်စေ， ဤဘ၀၌ပင်ဖြစ်စေ အဘိညာဏ်အမျိုး-
မျိုးတို့ကို ရရှိခဲ့ဖူးသည် ဖြစ်အံ့， ရရှိသည် ဖြစ်အံ့၊ စေတောပရိယဉာဏ်， ပုဗ္ဗေနိဝါသဉာဏ်， အနာဂတံသဉာဏ်
ဟူသော အဘိညာဏ်စိတ်ဖြင့် အတိတ် အနာဂတ် ပစ္စုပ္ပန် အဇ္ဈတ္တ ဗဟိဒ္ဓ စသည်အားဖြင့် ပြားသော မောဟ
(= အဝိဇ္ဇာ)နှင့် တကွသော သမောဟစိတ်ကို ဃနပြိုအောင် ပရမတ်သို့ ဉာဏ်အမြင်ဆိုက်အောင် ထိုးထွင်းသိခဲ့
သည် ဖြစ်အံ့၊ ထိုးထွင်းသိသည် ဖြစ်အံ့၊ ထိုအဝိဇ္ဇာက ရူပါ၀စရပုညာဘိသင်္ခါရတို့အား ဖြစ်ပေါ်လာအောင်
အာရမ္မဏပစ္စယသတ္တိဖြင့် ကျေးဇူးပြုပေး၏။ (အဘိ၊ဋ္ဌ၊၂၊၁၃၉။ ဝိသုဒ္ဓိ၊၂၊၁၇၃။)

**အာနေဉ္ဇာဘိသင်္ခါရ**

အကယ်၍ အသင်သူတော်ကောင်းသည် အတိတ်ဘ၀ တစ်ခုခု၌ အရူပဗြဟ္မာပြည်သို့ ရောက်ကြောင်း
ဖြစ်သည့် အရူပဈာန်တို့ကို အရူပဗြဟ္မာဘ၀ကို ရရှိရန်ဟူသော ဦးတည်ချက်ဖြင့် ရအောင် ကြိုးစားအားထုတ်
ခဲ့ဖူးသည် ဖြစ်အံ့၊ အရူပဈာန်များကို ရရှိခဲ့၍ အရူပဗြဟ္မာပြည်သို့လည်း ရောက်ရှိခဲ့ဖူးသည် ဖြစ်အံ့၊ ယင်း
အရူပဈာန်ဟူသော အာနေဉ္ဇာဘိသင်္ခါရအား အရူပဗြဟ္မာဘ၀ဟု အသိမှားသော အဝိဇ္ဇာက အားကြီးသော မှီရာ
အကြောင်းတရားဟူသော **ပကတူပနိဿယပစ္စယသတ္တိ**ဖြင့် ကျေးဇူးပြုပေး၏။

သတိပြုရန် ---- အသင်သူတော်ကောင်းသည် အတိတ်ဘ၀ အဆက်ဆက်သို့ ဉာဏ်ကို စေလွှတ်၍
အကြောင်းတရားအဆက်ဆက် အကျိုးတရားအဆက်ဆက်ကို ရှာဖွေရာ၌ လေးဘ၀ ငါးဘ၀စသည့် အတိတ်ဘ၀
အနည်းငယ်အတွင်း၌ ယင်း ရူပါ၀စရ ပုညာဘိသင်္ခါရနှင့် အရူပါ၀စရ အာနေဉ္ဇာဘိသင်္ခါရတရားတို့ကို ရှာဖွေ၍
မတွေ့ရှိသည်ဖြစ်အံ့၊ မတွေ့တွေ့အောင် အတိတ်အဆက်ဆက်သို့ ဉာဏ်ကို စေလွှတ်၍ အထူးတလည် ရှာဖွေရန်
မလိုဟု ဤကျမ်းက ယူဆပေသည်။ အကြောင်းမူ သာ၀ကပါရမီဉာဏ် အရာဝယ် ---- ကံ-ကံ၏ အကျိုးကို
တစ်စိတ်တစ်ဒေသမျှ သိလျှင်လည်း ဤပစ္စယပရိဂ္ဂဟဉာဏ်သည် ပြီးပြည့်စုံနိုင်သောကြောင့်ပင် ဖြစ်သည်။ (ဝိသုဒ္ဓိ၊
၂၊၂၃၇။ မဟာဋီ၊၂၊၃၈၀။)သို့သော် အသင်သူတော်ကောင်းသည် နိဗ္ဗာန်ရောက်ကြောင်း အကျင့်ကောင်းဖြစ်သည့်
ဝိဇ္ဇာမျိုးစေ့ကောင်း， စရဏမျိုးစေ့ကောင်းတို့ကို ကြဲချစိုက်ပျိုးခဲ့ရာ ပြုစုပျိုးထောင်ခဲ့ရာ အတိတ်ဘ၀များအထိ
အကြောင်းတရား အကျိုးတရားတို့ကိုကား သိမ်းဆည်းသင့်ပေသည်။ ထိုသို့ သိမ်းဆည်းနိုင်ပါမှသာလျှင် မဂ်ဉာဏ်
ဖိုလ်ဉာဏ် နိဗ္ဗာန်ကို ရရှိနိုင်မည်ဟူ၍ကား မဆိုလိုပါ။ ပါရမီမျိုးစေ့ကောင်းတို့၏ အရှိန်အဝါ သတ္တိထူးကို နား-
လည်သဘောပေါက်နိုင်ရန် ဉာဏ်ကွန့်မြူးနိုင်ရန် အတွက်သာ ဖြစ်ပါသည်။

