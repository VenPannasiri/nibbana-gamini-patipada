### အရူပဘုံမှ အရူပဘုံသို့， ကာမသုဂတိဘုံသို့

အရူပါ၀စရစုတိ၏ အခြားမဲ့၌ ရူပါ၀စရပဋိသန္ဓေ မရှိနိုင်။ အရူပါ၀စရဘုံ၌လည်း အထက်အထက်သော
အရူပါ၀စရစုတိ၏ အခြားမဲ့၌ အောက်အောက်၌ ဖြစ်သော အရူပါ၀စရပဋိသန္ဓေသည် မရှိနိုင်။ ထိုကြောင့်
နေ၀သညာနာသညာယတနစုတိ၏ အခြားမဲ့၌ ပညတ်ကမ္မနိမိတ်လျှင် အာရုံရှိသော ရူပါ၀စရပဋိသန္ဓေလည်း
မရှိနိုင်။ ထိုကြောင့် ထိုနေ၀သညာနာသညာယတနစုတိမှ အခြားမဲ့၌ ထိုနေ၀သညာနာသညာယတနဘုံ၌ပင်
အတိတ်အာရုံရှိသော နေ၀သညာနာသညာယတန ပဋိသန္ဓေကိုလည်းကောင်း， ထိုနေ၀သညာနာသညာယတန
စုတိမှ အခြားမဲ့၌ ကာမာ၀စရဘုံ၌ အတိတ်အာရုံ， ပစ္စုပ္ပန် အာရုံရှိသော ကာမသုဂတိ ပဋိသန္ဓေကိုလည်းကောင်း
ယှဉ်စေထိုက်၏။ (မူလဋီ၊၂၊၁၀၇။)

အာရုပ္ပစုတိယာ ဟောန္တိ၊ ဟေဋ္ဌိမာရုပ္ပ၀ဇ္ဇိတာ။

ပရမာရုပ္ပသန္ဓီ စ၊ တထာ ကာမတိဟေတုကာ။ (အဘိဓမ္မတ္ထသင်္ဂဟ။)

အရူပစုတိနောင် အောက်အောက် အရူပပဋိသန္ဓေ မဖြစ်နိုင်ဟု ဆိုသောကြောင့် အရူပဘုံမှ စုတေလျှင်
မိမိဘုံ၌ကား ထပ်၍ ဖြစ်နိုင်၏၊ အထက်အထက် အရူပဘုံ၌လည်း ဖြစ်နိုင်၏၊ ကာမသုဂတိ (၇)ဘုံ၌လည်း
တိဟိတ်ပဋိသန္ဓေ နေနိုင်၏။ ဤအဖွင့်များနှင့် အညီ အောက်ပါအတိုင်း အတိုချုပ် မှတ်သားပါ။ ---- အာကာ-
သာနဉ္စာယတန ပဋိသန္ဓေသည် ကောင်းကင်ပညတ်ကို အာရုံပြုသဖြင့် အာကာသာနဉ္စာယတန စုတိသည်လည်း
ကောင်းကင်ပညတ်ကိုပင် အာရုံပြု၏။ ထိုကောင်းကင်ပညတ်လျှင် အာရုံရှိသော အာကာသာနဉ္စာယတနစုတိ၏
အခြားမဲ့၌ ----

၁။ ကောင်းကင်ပညတ်လျှင် အာရုံရှိသော အာကာသာနဉ္စာယတန ပဋိသန္ဓေ，

၂။ အတိတ် အာကာသာနဉ္စာယတနဝိညာဏ်ကို အာရုံပြုသော ဝိညာဏဉ္စာယတန ပဋိသန္ဓေ，

၃။ အာကာသာနဉ္စာယတနဝိညာဏ်၏ မရှိမှုသဘော = နတ္ထိဘောပညတ်ကို အာရုံပြုသော အာကိဉ္စညာ-
ယတန ပဋိသန္ဓေ，

၄။ အတိတ် အာကိဉ္စညာယတနဝိညာဏ်လျှင် အာရုံရှိသော နေ၀သညာနာသညာယတန ပဋိသန္ဓေ，

၅။ အတိတ် ပစ္စုပ္ပန် ပညတ်ဟု ထိုက်သလို ခေါ်ဆိုထိုက်သော ကံ ကမ္မနိမိတ် ဂတိနိမိတ် အာရုံသုံးမျိုးတို့တွင်

တစ်မျိုးမျိုးကို အာရုံပြုသော ကာမ တိဟိတ် ပဋိသန္ဓေ (၄)မျိုး ----

ဤ (၈)မျိုးသော ပဋိသန္ဓေတို့တွင် တစ်မျိုးမျိုးသော ပဋိသန္ဓေသည် ဖြစ်နိုင်၏။

အတိတ် အာကာသာနဉ္စာယတနဝိညာဏ်လျှင် တည်ရာအာရုံရှိသော ဝိညာဏဉ္စာယတနစုတိ၏ နောက်၌
အထက်ပါ ပဋိသန္ဓေ (၈)မျိုးတို့တွင် အာကာသာနဉ္စာယတနပဋိသန္ဓေမှတစ်ပါး ကြွင်းကျန်သော ပဋိသန္ဓေ
(၇)မျိုးတို့တွင် တစ်မျိုးမျိုးသည် ဖြစ်နိုင်၏။

အာကာသာနဉ္စာယတနဝိညာဏ်၏ မရှိမှုသဘော = နတ္ထိဘောပညတ်လျှင် အာရုံရှိသော အာကိဉ္စညာ-
ယတနစုတိ၏ နောက်၌ အထက်ပါ ပဋိသန္ဓေ (၇)မျိုးတို့တွင် ဝိညာဏဉ္စာယတန ပဋိသန္ဓေကို နှုတ်၍ ကြွင်းကျန်
သော ပဋိသန္ဓေ (၆)မျိုးတို့တွင် တစ်မျိုးမျိုးသော ပဋိသန္ဓေသည် ဖြစ်နိုင်။

အတိတ် အာကိဉ္စညာယတနဝိညာဏ်လျှင် တည်ရာအာရုံရှိသော နေ၀သညာနာသညာယတနစုတိ၏
နောက်၌ နေ၀သညာနာသညာယတန ပဋိသန္ဓေ တစ်မျိုးနှင့် ကာမ တိဟိတ် ပဋိသန္ဓေ (၄)မျိုး ပေါင်း (၅)မျိုးသော
ပဋိသန္ဓေတို့တွင် တစ်မျိုးမျိုးသော ပဋိသန္ဓေသည် ဖြစ်နိုင်၏။

ဤကား အတိတ်တရား， ပညတ်တရားလျှင် အာရုံရှိသော အရူပါ၀စရသုဂတိစုတိ၏ အခြားမဲ့၌ အတိတ်
တရား， ပညတ်တရား， ပစ္စုပ္ပန်တရားလျှင် အာရုံရှိသော ပဋိသန္ဓေ၏ ဖြစ်ပုံ အခြင်းအရာတည်း။
<r>(အဘိ၊ဋ္ဌ၊၂၊၁၅၁။)</r>

ဥပရုပရိ အာရုပ္ပါ၊ န အာယူဟန္တိ ဟေဋ္ဌိမံ။

ဗလိတ္တာစုပစာရဿ၊ တိဟေတုကာ၀ ယောနိယော။

အထက်အထက် အရူပဘုံသို့ ရောက်သည့်အခါ ရှေးဘ၀က ရအပ်ပြီးသော အောက်အောက် အရူပဈာန်နှင့်
ရူပဈာန်များသည် ငြိမ်းသွားကြ၏။ ရူပဈာန်ကို အခြေခံပြီးမှ အာကာသာနဉ္စာယတနဈာန်သို့ တက်ရ၍ အာကာ-
သာနဉ္စာယတနဈာန်ကို အခြေခံပြီးမှ ဝိညာဏဉ္စာယတနဈာန်သို့ တက်ရသဖြင့် အခြေခံစရာ အောက်ဈာန်များ
မရှိတော့ရကား အရူပပုဂ္ဂိုလ်တို့သည် အောက်အောက်ဈာန်ကို အားမထုတ်ကြကုန်။ ယခုရောက်နေဆဲဘုံနှင့်
သက်ဆိုင်သော ဈာန်ကိုလည်းကောင်း， ထိုဈာန်ကို အခြေခံ၍ အထက်အထက် ဈာန်ကိုလည်းကောင်း ရနိုင်ခွင့်ကား
ရှိကြသည်။ ထိုကြောင့် အရူပဗြဟ္မာတို့သည် မိမိဖြစ်နေဆဲဘုံ၌လည်း ထပ်၍ ပဋိသန္ဓေနေခွင့် ရှိကြ၏။ အထက်
အထက် အရူပဘုံ၌လည်း ပဋိသန္ဓေတည်နေခွင့် ရှိကြ၏။ လုံးလုံး ဈာန်အသစ်အသစ်ကို မရတော့လျှင် =
(ရပြီးဈာန်ကိုဖြစ်စေ အထက်အထက် ဈာန်ကိုဖြစ်စေ အားထုတ်၍ မရတော့လျှင်) အဟောင်း အရူပဈာန်ကို
မရခင် ရခါနီး၌ ဖြစ်ခဲ့ကြကုန်သော ဥပစာရဈာန်ဟု ခေါ်ဆိုသော ကာမာ၀စရဘာ၀နာများ ရှိကြ၏။ ထိုဘာ၀နာ
သည် အလွန်ထက်မြက်သော တိဟိတ် ဥက္ကဌ် ကာမာ၀စရကုသိုလ်တည်း။ ထိုအရူပဗြဟ္မာ၏ သန္တာန်ဝယ်
ကာမာ၀စရကုသိုလ်ကံတို့တွင် ထိုဥပစာရဘာ၀နာကုသိုလ်ကံထက် အားကောင်းသော ကာမာ၀စရကုသိုလ်ကံ
ကား မရှိပြီ။ ထိုဥပစာရဘာ၀နာကာမာ၀စရ ကုသိုလ်ကံကြောင့် ကာမသုဂတိဘုံ (၇)ဘုံတို့တွင် တစ်ဘုံဘုံ၌
ပဋိသန္ဓေတည်နေလာရပေသည်။ (မူလဋီ၊၂၊၁၀၉ ကြည့်။)

ဝေဟပ္ဖလေ အကနိဋ္ဌေ၊ ဘ၀ဂ္ဂေ စ ပတိဋ္ဌိတာ။

န ပုနညတ္ထ ဇာယန္တိ၊ သဗ္ဗေ အရိယပုဂ္ဂလာ။

န ပုန တတ္ထ ဇာယန္တိ၊ သဗ္ဗေပိ သုဒ္ဓဝါသိကာ။

ဗြဟ္မလောကဂတာ ဟေဋ္ဌာ၊ အရိယာ နောပပဇ္ဇရေ။

အရူပစုတိနောင်၌ ပဋိသန္ဓေဖြစ်ပုံကို ဖော်ပြသော အထက်ပါ စကားရပ်တို့မှာ ပုထုဇန်နှင့် အရိယာတို့ကို
ရောနှော၍ပြသော စကားတို့တည်း။ အရိယာ သူတော်ကောင်းတို့မှာ အရူပဗြဟ္မာ့ဘုံသို့ရောက်လျှင် သောတာပန်
သကဒါဂါမ်ပင် ဖြစ်သော်လည်း ကာမဘုံသို့ မပြန်လာတော့ပြီ။ ထိုပုဂ္ဂိုလ်များကို ဈာနအနာဂါမ် = ဈာန်ရသည့်
အတွက် ကာမဘုံသို့ မပြန်လာသူဟု ခေါ်၏။ အရူပဗြဟ္မာဘုံတို့တွင်လည်း အထက်အထက်ဘုံသို့ ရောက်ပြီးက
အောက်အောက်ဘုံသို့ ပဋိသန္ဓေ ပြန်မနေတော့ပြီ။