### ပရိတ္တ - မဇ္ဈိမ - ပဏီတ

၁။ ဆန္ဒ = လိုလားတောင့်တသည့် ဆန္ဒဓာတ်，

၂။ စိတ္တ = အသိစိတ်ဓာတ်，

၃။ ဝီရိယ = ကြိုးစားအားထုတ်မှု ဝီရိယဓာတ်，

၄။ ဝီမံသ = ပညာဓာတ်，

ဤတရား (၄)ပါးကား အဓိပတိတရားလေးပါးတည်း။ အပ္ပနာဈာန်ကဲ့သို့သော ကုသိုလ်တရားတို့ကို
ကြိုးစားအားထုတ်ရာဝယ် ထိုသို့ ကြိုးစားအားထုတ်နေသော ကံကို ပြုစုပျိုးထောင်နေသော စိတ်အစဉ်ဝယ်
အကြီးအကဲ ဖြစ်ထိုက်သော တရားတို့တည်း။ လိုလားတောင့်တသည့် ဆန္ဒဓာတ်က ပြင်းပြလျှင်， အသိစိတ်ဓာတ်က
ပြင်းထန်လျှင်， ဝီရိယဓာတ်က အားကောင်းလျှင်， ပညာဓာတ်က စူးရှထက်မြက်လျှင် ဤတရားတစ်ပါးပါးက
အားကောင်းလျှင် ထိုစိတ်အစဉ်၌ အဓိပတိတရား ကိန်းဝပ်နေပြီဟု ဆိုရ၏။

ဈာန်ကို ရရှိအောင် အားထုတ်ရာ၌ ယင်းဈာန်ဝယ် ဆန္ဒ， စိတ္တ， ဝီရိယ， ဝီမံသတရားတို့လည်း ယှဉ်လျက်ပင်
ရှိကြ၏။ ဆန္ဒ， စိတ္တ， ဝီရိယ， ဝီမံသဟူသော ဈာန်နှင့်ယှဉ်ဖက်တရားတို့တွင် တစ်ပါးပါးသည် အဓိပတိ (= အကြီး
အကဲ) ဖြစ်ရိုးတည်း။ ထိုအဓိပတိ ဖြစ်ထိုက်သော တရားသည် ညံ့နေ လျော့နေလျှင် ထိုဈာန်သည် ပရိတ္တဈာန်
ဖြစ်၏။ တန်ခိုးအာနိသင် ညံ့သော ဈာန်တည်း။ ထိုအဓိပတိဖြစ်ထိုက်သော တရားက အလယ်အလတ်တန်းစားသို့
ရောက်နေလျှင် ထိုဈာန်သည် မဇ္ဈိမဈာန်ဖြစ်၏။ တန်ခိုးအာနိသင် အလယ်အလတ်တန်းစားရှိသော ဈာန်တည်း။
ထိုအဓိပတိဖြစ်ထိုက်သော တရားက ထက်မြက်လျှင် ပဏီတဈာန် ဖြစ်၏။ အမြတ်စားဈာန် အထက်တန်းစား
အကျိုးကို ဖြစ်စေနိုင်သော ဈာန်တည်း။

၁။ ရူပါ၀စရကုသိုလ် ပထမဈာန်ကို ပရိတ္တဈာန်ဖြစ်အောင် ပွားများထားခဲ့သော် ယင်းဈာန်ကုသိုလ်ကံက
ဗြဟ္မပါရိသဇ္ဇာဘုံ၌ ပထမဈာန်ဝိပါက်ကို ဖြစ်စေ၏။ မဇ္ဈိမဈာန် ဖြစ်အောင်ပွားခဲ့သော် ဗြဟ္မပုရောဟိတာဘုံ၌，
ပဏီတဈာန် ဖြစ်အောင် ပွားခဲ့သော် မဟာဗြဟ္မာဘုံ၌ ပထမဈာန်ဝိပါက်ကို ဖြစ်စေ၏။

၂။ ပဉ္စကနည်းအားဖြင့် ဒုတိယဈာန် တတိယဈာန်ကို စတုက္ကနည်းအားဖြင့် ဒုတိယဈာန်ကို ပရိတ္တဈာန်
ဖြစ်အောင် ပွားခဲ့သော် ပရိတ္တာဘာဘုံ၌， မဇ္ဈိမဈာန်ဖြစ်အောင် ပွားခဲ့သော် အပ္ပမာဏာဘာဘုံ၌， ပဏီတဈာန်
ဖြစ်အောင် ပွားခဲ့သော် အာဘဿရာဘုံ၌ ပဉ္စကနည်းအားဖြင့် ဒုတိယဈာန်ဝိပါက် တတိယဈာန်ဝိပါက်ကို
စတုက္ကနည်းအားဖြင့် ဒုတိယဈာန်ဝိပါက်ကို ဖြစ်စေ၏။

၃။ ပဉ္စကနည်းအားဖြင့် စတုတ္ထဈာန်ကို， စတုက္ကနည်းအားဖြင့် တတိယဈာန်ကို ပရိတ္တဈာန်ဖြစ်အောင်
ပွားခဲ့သော် ပရိတ္တသုဘာဘုံ၌， မဇ္ဈိမဈာန်ဖြစ်အောင် ပွားခဲ့သော် အပ္ပမာဏသုဘာဘုံ၌， ပဏီတဈာန်ဖြစ်အောင်
ပွားခဲ့သော် သုဘကိဏှာဘုံ၌ ပဉ္စကနည်းအားဖြင့် စတုတ္ထဈာန်ဝိပါက်ကို စတုက္ကနည်းအားဖြင့် တတိယဈာန်
ဝိပါက်ကို ဖြစ်စေ၏။

၄။ ပဉ္စကနည်းအားဖြင့် ပဉ္စမဈာန်ကို， စတုက္ကနည်းအားဖြင့် စတုတ္ထဈာန်ကို ပွားများ အားထုတ်ထားခြင်း-
ကြောင့် ယင်းကံကြောင့် ဝေဟပ္ဖိုလ်ဘုံ၌ ပဉ္စကနည်းအားဖြင့် ပဉ္စမဈာန်ဝိပါက်ကို စတုက္ကနည်းအားဖြင့်
စတုတ္ထဈာန် ဝိပါက်ကို ဖြစ်စေ၏။

၅။ ထိုပဉ္စမဈာန် သို့မဟုတ် စတုတ္ထဈာန်ကိုပင် သညာဝိရာဂဘာ၀နာ (= စိတ်စေတသိက်တို့ကို စက်ဆုပ်သော
ဘာ၀နာ) ဖြစ်အောင် ပွားခဲ့သော် အသညသတ်ဘုံ၌ ရုပ်ပဋိသန္ဓေကို ဖြစ်စေ၏။

၆။ ပဉ္စမဈာန် သို့မဟုတ် စတုက္ကနည်းအရ စတုတ္ထဈာန်ကို ရရှိပြီးသော အနာဂါမ်အရိယာသူတော်ကောင်း
တို့သည် အလိုရှိပါက သုဒ္ဓါဝါသ ဗြဟ္မာပြည် (၅)ဘုံ တစ်ဘုံဘုံ၌ ပဋိသန္ဓေတည်နေခွင့်ရှိ၏။ ပဉ္စကနည်းအရ
ယင်းပဉ္စမဈာန်ကုသိုလ်က， စတုက္ကနည်းအရ ယင်းစတုတ္ထဈာန်ကုသိုလ်က， ပဉ္စကနည်းအရ ပဉ္စမဈာန်ဝိပါက်ကို，
စတုက္ကနည်းအရ စတုတ္ထဈာန်ဝိပါက်ကို သုဒ္ဓါဝါသ (၅)ဘုံတွင် တစ်ဘုံဘုံ၌ ဖြစ်စေ၏။ သဟမ္ပတိဗြဟ္မာကြီးတို့ကဲ့သို့
ပထမဈာန်ဘုံကိုသာ အလိုရှိခဲ့လျှင်လည်း ပထမဈာန်ဘုံ၌ပင် ဖြစ်ခွင့်ရှိ၏။ သဟမ္ပတိဗြဟ္မာကြီးကား ကဿပ
ဘုရားရှင် လက်ထက်တော်က သဟက အမည်ရသော အနာဂါမ် ရဟန်းတော်တစ်ပါး ဖြစ်ခဲ့၏။ ပထမဈာန်ကို
အမြတ်စား ပဏီတဈာန်ဖြစ်အောင် ပွားများခဲ့သဖြင့် ပထမဈာန် (၃)ဘုံတွင် အမြတ်စား မဟာဗြဟ္မာဘုံ၌ ဖြစ်ရ၏။
<r>(သံ၊ဋ္ဌ၊၁၊၁၈၂။ သံ၊၃၊၂၁၄။)</r>

အသင်သူတော်ကောင်းသည် မိမိ ရရှိထားသောဈာန်၏ ပရိတ္တဖြစ်ပုံ， မဇ္ဈိမဖြစ်ပုံ， ပဏီတဖြစ်ပုံကို
သုံးသပ်၍ ယင်းဈာန်က မည်သည့် ဝိပါက်တရားကို ဖြစ်စေသည်ဟု တိတိကျကျ သိအောင် သိမ်းဆည်းရှုပွားပါ။

**အာနေဉ္ဇာဘိသင်္ခါရ** -- အကယ်၍ အသင်သူတော်ကောင်းသည် အရူပဈာန်သမာပတ်များကိုပါ ရရှိထားသူ
ဖြစ်အံ့၊ အရူပဗြဟ္မာဘ၀ကိုလည်း ဆုတောင်းကြည့်ပါ။ သို့သော် အရူပဘုံသို့ရောက်ရှိလိုသော ဆန္ဒဓာတ် မရှိလျှင်
ကား ဤရှုကွက်ကို မရှုပါနှင့်၊ အရူပဘုံသို့ ရောက်ရှိလိုသော ဆန္ဒဓာတ် ရှိပါမှသာလျှင် (= အဝိဇ္ဇာ-တဏှာဥပါဒါန် ထင်ရှားရှိပါမှသာလျှင်) ဤရှုကွက်ကို ရှုပါ။ ထိုသို့ အဝိဇ္ဇာ-တဏှာ-ဥပါဒါန် ထင်ရှားရှိနေလျှင် မိမိ
ရရှိထားသည့် အရူပဈာန်သမာပတ် တစ်ခုခုကို ကြိမ်ဖန်များစွာ ဝင်စားကြည့်ပါ။ ယင်းဈာန်မှ ထသောအခါ
အဝိဇ္ဇာ-တဏှာ-ဥပါဒါန်-သင်္ခါရ-ကံ တို့ကို တစ်ဖန်ပြန်၍ သိမ်းဆည်းပါ။ ယင်းကံနှင့် အရူပဗြဟ္မာဘ၀၌
တည်ရှိသော နာမ်ခန္ဓာ (၄)ပါးနှင့် အကြောင်းအကျိုးစပ်ကာ အကြောင်းတရား အကျိုးတရားတို့ကို သိမ်းဆည်းပါ။
ယင်းအရူပဘုံ၌ တဒါရုံမကျသည့် မနောဒွါရဝီထိစိတ်အစဉ်များသာ ဘဝင်ခြားလျက် ဖြစ်နေကြ၏၊ ဉာဏ်ဖြင့်
မြင်အောင်ကြည့်၍ သိမ်းဆည်းပါလေ။ အာကာသာနဉ္စာယတနဈာန် ကုသိုလ်ကံက အာကာသာနဉ္စာယတနဘုံ၌
အာကာသာနဉ္စာယတနဝိပါက် ပဋိသန္ဓေကို ဖြစ်စေ၏။ ဤသို့ စသည်ဖြင့် အစဉ်အတိုင်း သဘောပေါက်ပါ။

[**မှတ်ချက်** --- အပါယ် (၄)ဘုံနှင့် ကာမသုဂတိ (၇)ဘုံတို့ကား ထင်ရှားပြီးဖြစ်၍ မဖော်ပြတော့ပြီ။]
