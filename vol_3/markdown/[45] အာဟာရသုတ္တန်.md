### အာဟာရသုတ္တန်

ဧဝံ မေ သုတံ --- ဧကံ သမယံ ဘဂဝါ သာဝတ္ထိယံ ဝိဟရတိ ဇေတဝနေ အနာထပိဏ္ဍိကဿ အာရာမေ။

စတ္တာရောမေ ဘိက္ခဝေ အာဟာရာ ဘူတာနံ ဝါ သတ္တာနံ ဌိတိယာ သမ္ဘဝေသီနံ ဝါ အနုဂ္ဂဟာယ။ ကတမေ စတ္တာရော။

- ၁။ ကဗဠီကာရော အာဟာရော ဩဠာရိကော ဝါ သုခုမော ဝါ၊
- ၂။ ဖဿော ဒုတိယော၊
- ၃။ မနောသဉ္စေတနာ တတိယာ၊
- ၄။ ဝိညာဏံ စတုတ္ထံ။

ဣမေ ခေါ ဘိက္ခဝေ စတ္တာရော အာဟာရာ ဘူတာနံ ဝါ သတ္တာနံ ဌိတိယာ သမ္ဘဝေသီနံ ဝါ အနုဂ္ဂဟာယ။

ဣမေ ဘိက္ခဝေ စတ္တာရော အာဟာရာ ကိံ နိဒါနာ ကိံသမုဒယာ ကိံ ဇာတိကာ ကိံ ပဘဝါ။ 
ဣမေ စတ္တာရော အာဟာရာ တဏှာနိဒါနာ တဏှာသမုဒယာ တဏှာဇာတိကာ တဏှာပဘဝါ။

တဏှာ စာယံ ဘိက္ခဝေ ကိံ နိဒါနာ ကိံသမုဒယာ ကိံ ဇာတိကာ ကိံ ပဘဝါ။ 
တဏှာ ဝေဒနာနိဒါနာ ဝေဒနာသမုဒယာ ဝေဒနာဇာတိကာ ဝေဒနာပဘဝါ။

ဝေဒနာ စာယံ ဘိက္ခဝေ ကိံ နိဒါနာ ကိံသမုဒယာ ကိံ ဇာတိကာ ကိံ ပဘဝါ။ 
ဝေဒနာ ဖဿနိဒါနာ ဖဿသမုဒယာ ဖဿဇာတိကာ ဖဿပဘဝါ။

ဖဿော စာယံ ဘိက္ခဝေ ကိံ နိဒါနော ကိံသမုဒယော ကိံ ဇာတိကော ကိံ ပဘဝေါ။ 
ဖဿော သဠာယတနနိဒါနော သဠာယတနသမုဒယော သဠာယတနဇာတိကော သဠာယတနပဘဝေါ။

သဠာယတနဉ္စိဒံ ဘိက္ခဝေ ကိံ နိဒါနံ ကိံသမုဒယံ ကိံ ဇာတိကံ ကိံ ပဘဝံ။ 
သဠာယတနံ နာမရူပနိဒါနံ နာမရူပသမုဒယံ နာမရူပဇာတိကံ နာမရူပပဘဝံ။

နာမရူပဉ္စိဒံ ဘိက္ခဝေ ကိံ နိဒါနံ ကိံသမုဒယံ ကိံ ဇာတိကံ ကိံ ပဘဝံ။ 
နာမရူပံ ဝိညာဏနိဒါနံ ဝိညာဏသမုဒယံ ဝိညာဏဇာတိကံ ဝိညာဏပဘဝံ။

ဝိညာဏဉ္စိဒံ ဘိက္ခဝေ ကိံ နိဒါနံ ကိံသမုဒယံ ကိံ ဇာတိကံ ကိံ ပဘဝံ။ 
ဝိညာဏံ သင်္ခါရနိဒါနံ သင်္ခါရသမုဒယံ သင်္ခါရဇာတိကံ သင်္ခါရပဘဝံ။

သင်္ခါရာ စိမေ ဘိက္ခဝေ ကိံ နိဒါနာ ကိံသမုဒယာ ကိံ ဇာတိကာ ကိံ ပဘဝါ။ 
သင်္ခါရာ အဝိဇ္ဇာနိဒါနာ အဝိဇ္ဇာသမုဒယာ အဝိဇ္ဇာဇာတိကာ အဝိဇ္ဇာပဘဝါ။

ဣတိ ခေါ ဘိက္ခဝေ အဝိဇ္ဇာပစ္စယာ သင်္ခါရာ၊ သင်္ခါရပစ္စယာ ဝိညာဏံ။ ပ ။ ဧဝမေတဿ ကေဝလဿ ဒုက္ခက္ခန္ဓဿ သမုဒယော ဟောတိ။

အဝိဇ္ဇာယတွေဝ အသေသဝိရာဂနိရောဓာ သင်္ခါရနိရောဓော၊ သင်္ခါရနိရောဓာ ဝိညာဏနိရောဓော။ ပ ။ ဧဝမေတဿ ကေဝလဿ ဒုက္ခက္ခန္ဓဿ နိရောဓော ဟောတီတိ။ (သံ၊၁၊၂၅၃-၂၅၄။)