## ဘ၀ပစ္စယာ ဇာတိ

**ဘဝေါ**တိ ပနေတ္ထ ကမ္မဘဝေါ၀ အဓိပ္ပေတော၊ သော ဟိ ဇာတိယာ ပစ္စယော၊ န ဥပပတ္တိဘဝေါ။
<r>(အဘိ၊ဋ္ဌ၊၂၊၁၇၈။ ဝိသုဒ္ဓိ၊၂၊၂၁၀။)</r>

ဘ၀ပစ္စယာ ဇာတိ၌ ဘ၀အရ ကမ္မဘ၀သည်သာလျှင် ဇာတိ၏ အကြောင်းရင်းဖြစ်သောကြောင့် ကမ္မဘ၀
ကိုသာ ကောက်ယူပါ။ ဥပပတ္တိဘ၀ကား ဇာတိ၏ အကြောင်းရင်း မဟုတ်သည့်အတွက် ဘ၀အရ ဥပပတ္တိဘ၀ကို
မကောက်ယူပါနှင့်။ ဤကား အဋ္ဌကထာကြီးတို့၏ အလိုတည်း။ ဋီကာဆရာတော်များကား အောက်ပါအတိုင်း
တစ်နည်း ကြံတော်မူကြပြန်သည်။

ဥပပတ္တိဘဝုပ္ပတ္တိယေ၀ ဇာတီတိ အာဟ “**န ဥပပတ္တိဘဝေါ**”တိ။ ဇာယမာနဿ ပန ဇာတိ ဇာတီတိ
ဥပပတ္တိဘဝေါပိ အသတိ အဘာဝါ ဇာတိယာ ပစ္စယောတိ သက္ကာ ဝတ္တုံ။ ဇာယမာနရူပပဒဋ္ဌာနတာပိ ဟိ
ရူပဇာတိယာ ဝုတ္တာ “ဥပစိတရူပပဒဋ္ဌာနော ဥပစယော၊ အနုပ္ပဗန္ဓရူပပဒဋ္ဌာနာ သန္တတီ”တိ။
<r>(မူလဋီ၊၂၊၁၂၄။ မဟာဋီ၊၂၊၃၃၄။)</r>

ဘ၀တစ်ခုဝယ် အကျိုး ဝိပါကဝဋ် ဖြစ်သော ရုပ်ခန္ဓာ နာမ်ခန္ဓာတည်းဟူသော ဥပပတ္တိဘ၀၏ ရှေးဦးအစစွာ
ဖြစ်ခြင်းသည်ပင် ဇာတိဖြစ်ရကား ဥပပတ္တိဘ၀သည် ဇာတိ၏ အကြောင်းတရား မဟုတ်၊ ဘ၀ပစ္စယာ ဇာတိဝယ်
ဘ၀အရ ဥပပတ္တိဘ၀ကို မကောက်ယူပါနှင့်ဟု အဋ္ဌကထာဆရာတော်က မိန့်ဆိုတော်မူခြင်း ဖြစ်သည်။ သို့သော်-
ဘ၀သစ်တစ်ခု၌ ဖြစ်ဆဲဖြစ်သော ခန္ဓာ၏ လက်ဦးအစ ဖြစ်ခြင်းဟု ဆိုအပ်သော အခြင်းအရာအထူး
ဝိကာရသည် ဘ၀ပစ္စယာ ဇာတိ၌ ဇာတိမည်ရကား ဥပပတ္တိဘ၀သည် မရှိခဲ့သော် ဇာတိ၏ မရှိခြင်းကြောင့်，
ကမ္မဘ၀သည်သာမက ဥပပတ္တိဘ၀သည်လည်း ဇာတိအား ကျေးဇူးပြုတတ်၏ = ဇာတိ၏ အကြောင်းတရား
ဖြစ်၏ဟု ဆိုခြင်းငှာ သင့်မြတ်သည်သာ ဖြစ်သည်။ မှန်ပေသည် --- “ဥပစယသည် ဖြစ်စရုပ်လျှင် နီးစွာသော
အကြောင်းရှိ၏၊ သန္တတိသည် အစဉ်အဆက်အားဖြင့်ဖြစ်သော ရုပ်လျှင် နီးစွာသော အကြောင်းရှိ၏”ဟု (အဘိ၊
ဋ္ဌ၊၁၊၃၆၄။)၌ ရုပ်ဇာတိ၏ ဖြစ်ဆဲရုပ်လျှင် နီးစွာသော အကြောင်းရှိသည်၏ အဖြစ်ကိုလည်း အဋ္ဌကထာ
ဆရာတော်က ဖွင့်ဆိုတော်မူခဲ့ပေသည်။ သို့အတွက် ကမ္မဘ၀သည်သာ ဇာတိ၏ အကြောင်းတရား ဖြစ်သည်
မဟုတ်သေး၊ ဥပပတ္တိဘ၀သည်လည်း ဇာတိ၏ အကြောင်းတရားပင် ဖြစ်သည်။
<r>(မူလဋီ၊၂၊၁၂၄။ မဟာဋီ၊၂၊၃၃၄။)</r>